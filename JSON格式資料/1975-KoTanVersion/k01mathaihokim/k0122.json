{
  "出版年": "0",
  "文類": "高陳譯本",
  "資料": [
    {
      "段": [
        [
          "耶穌又koh用譬如kā in講：",
          "Iâ-so͘ iū-koh ēng phì-jū kā in kóng:"
        ],
        [
          "「天國親像一個國王kā伊ê囝備辦婚筵。",
          "“Thian-kok chhin-chhiūⁿ chi̍t ê kok-ông kā i ê kiáⁿ pī-pān hun-iàn."
        ],
        [
          "伊差伊ê僕人去通知hiah-ê收tio̍h請帖ê人客來赴婚筵，但是in m̄來。",
          "I chhe i ê po̍k-jîn khì thong-ti hiah-ê siu-tio̍h chhiáⁿ -thiap ê lâng-kheh lāi hù hun-iàn, tān-sī in m̄ lāi."
        ],
        [
          "國王又koh差一koá僕人，吩咐in講：『去kā hiah-ê所請ê人客講：我ê桌已經lóng備辦好à，我ê牛kap肥ê牛仔囝已經thâi ā，一切lóng準備好à，請來赴婚筵！",
          "Kok-ông iū-koh chhe chi̍t-koá po̍k-jîn, hoan-hù in kóng: `Khì kā hiah-ê só͘ chhiáⁿ ê lâng-kheh kóng, goá ê toh í-keng lóng pī-pān hó à. Goá ê gû kap pûi ê gû-á-kiáⁿ í-keng thâi ā. It-chhè lóng chún-pī hó à. Chhiáⁿ lāi hù hun-iàn!"
        ],
        [
          "但是hiah-ê所請ê人客lóng無boeh chhap in， 做in去；一個去做sit，一個去做生理；",
          "Tān-sī hiah-ê só͘ chhiáⁿ ê lâng-kheh lóng bô boeh chhap in, chò in khì, chi̍t ê khì cho3-sit, chi̍t ê khì chò seng-lí;"
        ],
        [
          "其他ê，掠hiah-ê僕人起來，kā in phah， soah kā in thâi死。",
          "kî-tha ê, lia̍h hiah-ê po̍k-jîn khí-lāi, kā in phah, soah kā in thâi-sí."
        ],
        [
          "國王非常受氣，就派軍隊去剿滅hiah-ê兇犯，又koh燒毀 in ê城市，",
          "Kok-ông hui-siông siū-khì, chiū phài kun-tūi khì châu-bia̍t hiah-ê hiong-hoān, iū-koh sio-húi in ê siâⁿ-chhī,"
        ],
        [
          "然後kā伊ê 僕人講：『婚筵已經準備好à，但是以前所請ê人客lóng bē堪得hō͘咱請。",
          "jiân-āu kā i ê po̍k-jîn kóng: `Hun-iàn í-keng chún-pī hó à, tān-sī í-chêng só͘ chhiáⁿ ê lâng-kheh lóng bē-kham-tit hō͘ lán chhiáⁿ."
        ],
        [
          "Taⁿ lín去大路口，所tú-tio̍h ê人lóng kā in請來赴婚筵。』",
          "Taⁿ lín khì toā-lō͘-kháu, só͘ tú-tio̍h ê lâng lóng kā in chhiáⁿ lāi hù hun-iàn.'"
        ],
        [
          "伊ê 僕人就出去大路口，無論好pháiⁿ人，in所tú-tio̍h ê人lóng kā in 請來；所以婚筵ê禮堂人客坐kah滿滿。」",
          "I ê po̍k-jîn chiū chhut-khì toā-lō͘-kháu, bô-lūn hó-pháiⁿ lâng, in só͘ tú-tio̍h ê lâng lóng kā in chhiáⁿ lāi; só͘-í hun-iàn ê lé-tn̂g lâng-kheh chē kah moá-moá.”"
        ],
        [
          "「國王入來看hiah-ê人客ê時，看見tī-hia 有一個人無穿禮服。",
          "“Kok-ông ji̍p-lāi khoàⁿ hiah-ê lâng-kheh ê sî, khoàⁿ-kìⁿ tī hia ū chi̍t ê lâng bô chhēng lé-ho̍k."
        ],
        [
          "國王就kā伊問講：『朋友à！你按怎無穿禮服入來chia？』Hit-ê人恬恬無話thang應。",
          "Kok-ông chiū kā i mn̄g kóng, `Pêng-iú à! Lí àn-choáⁿ bô chhēng lé-ho̍k ji̍p-lāi chia?' Hit ê lâng tiām-tiām bô oē thang kóng."
        ],
        [
          "國王就kā伊縛起來，kā伊hiat出去外面烏暗ê所在。』伊會toà hia啼哭咬牙切齒。」",
          "Kok-ông chiū kā i pa̍k khí-lāi, kā i hiat chhut-khì goā-bīn o͘-àm ê só͘-chāi.' I ē toà hia thî-khàu kā-gê chhiat-khí.”"
        ],
        [
          "耶穌最後kā in講：「被召ê人濟，但是受揀選ê人少。」",
          "Iâ-so͘ choè-āu kā in kóng, “Pī tiàu ê lâng chē, tān-sī siū kéng-soán ê lâng chió.”"
        ],
        [
          "然後法利賽派ê人出去參商，想看boeh按怎來掠耶穌ê話縫。",
          "Jiân-āu Hoat-lī-sài-phài ê lâng chhut-khì chham-siông, siūⁿ khoàⁿ boeh àn-choáⁿ lāi lia̍h Iâ-so͘ ê oē-phāng."
        ],
        [
          "In就差in幾若個學生kap 希律黨ê人去耶穌hia，kā伊講：「老師，阮知影你是一個老實人，照真理內教示上主ê道理；你m̄驚半人，因為你無觀人ê面色來講話。",
          "In chiū chhe in kúi-nā ê ha̍k-seng kap Hi-lu̍t-tóng ê lâng khì Iâ-so͘ hia, kā I kóng: “Lāu-su, goán chai-iáⁿ Lí sī chi̍t ê láu-si̍t-lâng, chiàu chin-lí lāi kà-sī Siōng-chú ê tō-lí. Lí m̄-kiaⁿ poàⁿ-lâng, in-ūi Lí bô koan lâng ê bīn-sek lāi kóng-oē."
        ],
        [
          "所以請你kā阮講，納稅hō͘羅馬ê皇帝有合咱ê律法á無？",
          "Só͘-í chhiáⁿ Lí kā goán kóng, la̍p-soè hō͘ Lô-má ê hông-tè ū ha̍h lán ê Lu̍t-hoat á bô?'"
        ],
        [
          "耶穌知影in ê pháiⁿ動機，就kā in講：「偽善者，lín按怎想boeh用詭計來陷害我？",
          "Iâ-so͘ chai-iáⁿ in ê pháiⁿ tōng-ki, chiū kā in kóng: “Gūi-siān-chiá, lín àn-choáⁿ siūⁿ-boeh ēng kúi-kè lāi hām-hāi Goá?"
        ],
        [
          "The̍h納稅ê銀圓來hō͘我看！」 In就the̍h一個銀圓出來hō͘伊。",
          "The̍h la̍p-soè ê gîn-oân lāi hō͘ Goá khoàⁿ!” In chiū the̍h chi̍t ê gîn-oân chhut-lāi hō͘ I."
        ],
        [
          "耶穌問in講：「 Chit-ê像kap字號是甚物人ê？」",
          "Iâ-so͘ mn̄g in kóng, “Chit ê siōng kap jī-hō sī sím-mih lâng ê?”"
        ],
        [
          "In應講：「是皇帝ê。」耶穌就tùi in講：「án-ne lín tio̍h將皇帝ê納hō͘皇帝，將上主ê獻hō͘ 上主。」",
          "In kóng kóng, “Sī hông-tè ê.” Iâ-so͘ chiū tùi in kóng, “Án-ne lín tio̍h chiong hông-tè ê la̍p hō͘ hông-tè, chiong Siōng-chú ê hiàn hō͘ Siōng-chú.”"
        ],
        [
          "In一下聽tio̍h án-ne真tio̍h驚，就離開耶穌做in去。",
          "In chi̍t-ē thiaⁿ-kìⁿ án-ne chin tio̍h-kiaⁿ, chiū lī-khui Iâ-so͘ chò in khì."
        ],
        [
          "仝hit日，有一koá撒都該黨ê人來見耶穌。(In主張講死人bē復活。) 伊問耶穌講：",
          "Kāng hit ji̍t, ū chi̍t-koá Sat-thó͘-kai-tóng ê lâng lāi kìⁿ Iâ-so͘. (In chú-tiuⁿ kóng sí-lâng bē ho̍k-hoa̍t.) In mn̄g Iâ-so͘ kóng:"
        ],
        [
          "「老師，摩西講：『若有人無生囝就死去，伊ê小弟tio̍h娶兄嫂做bó͘，為tio̍h阿兄來傳宗接代。』",
          "“Lāu-su, Mô͘-se kóng: `Nā ū lâng bô seⁿ kiáⁿ chiū sí-khì, i ê sió-tī tio̍h chhoā hiaⁿ-só chò bó͘, ūi-tio̍h a-hiaⁿ lāi thoân-chong chiap-tāi.'"
        ],
        [
          "Taⁿ khah早有七個兄弟，toà tī-chia。大ê娶bó͘，無生囝就死去，留伊ê bó͘ hō͘伊ê小弟。",
          "Taⁿ khah-chá ū chhit ê hiaⁿ-tī, toà tī chia. Toā ê chhoā bó͘, bô seⁿ kiáⁿ chiū sí-khì, lâu i ê bó͘ hō͘ i ê sió-tī."
        ],
        [
          "第二個，第三ê，一直到第七ê也lóng是仝款情形。",
          "Tē-jī ê, tē-saⁿ ê, it-ti̍t kàu tē-chhit ê iā lóng sī kāng-khoán chêng-hêng."
        ],
        [
          "最後hit-ê 婦人人也死去。",
          "Choè-āu hit ê hū-jîn-lâng iā sí-khì."
        ],
        [
          "因為in七個lóng bat kap伊結婚過，taⁿ復活hit日，chit-ê 婦人人究竟是tah一個ê bó͘？」",
          "In-ūi in chhit ê lóng bat kap i kiat-hun koè, taⁿ ho̍k-hoa̍t hit ji̍t, chit ê hū-jîn-lâng kiù-kèng sī tah chi̍t ê ê bó͘?'"
        ],
        [
          "耶穌應in講：「Lín大m̄-tio̍h ā，因為lín m̄-bat聖經，也無明白上主ê大能。",
          "Iâ-so͘ kóng in kóng: “Lín toā m̄-tio̍h ā! In-ūi lín m̄-bat Sèng-keng, iā bô bêng-pe̍k Siōng-chú ê tāi-lêng."
        ],
        [
          "因為死人復活ê時，in會親像天上ê天使，也無娶也無嫁。",
          "In-ūi sí-lâng ho̍k-hoa̍t ê sî, in ē chhin-chhiūⁿ thian-siōng ê thian-sài, iā bô chhoā iā bô kè."
        ],
        [
          "論死人復活ê事，Lín kám m̄-bat讀tio̍h 上主tuì lín所講ê話，講：",
          "Lūn sí-lâng ho̍k-hoa̍t ê sū, lín kám m̄-bat tha̍k-tio̍h Siōng-chú tùi lín só͘ kóng ê oē, kóng:"
        ],
        [
          "『我就是亞伯拉罕ê上主， 以撒ê上主， 雅各ê上主。』伊m̄是死人ê 上主，是活人ê 上主！」",
          "`Goá chiū-sī A-pek-la̍h-hán ê Siōng-chú, Í-sat ê Siōng-chú, Ngá-kok ê Siōng-chú.' I m̄-sī sí-lâng ê Siōng-chú, sī oa̍h-lâng ê Siōng-chú!”"
        ],
        [
          "眾人聽tio̍h伊ê教示就真tio̍h驚。",
          "Chèng-lâng thiaⁿ tio̍h I ê kà-sī chiū chin tio̍h-kiaⁿ."
        ],
        [
          "法利賽派ê人聽見耶穌hō͘ 撒都該黨ê人無話thang講，就聚集作伙。",
          "Hoat-lī-sài-phài ê lâng thiaⁿ-kìⁿ Iâ-so͘ hō͘ Sat-thó͘-kai-tóng ê lâng bô oē thang kóng, chiū chū-chi̍p chò-hoé."
        ],
        [
          "其中有一個律法ê專家，想boeh試探耶穌。",
          "Kî-tiong ū chi̍t ê Lu̍t-hoat ê choan-ka, siūⁿ-boeh chhì-thàm Iâ-so͘,"
        ],
        [
          "就問伊講：「老師，律法ê中間tah一條誡命上要緊？」",
          "chiū mn̄g I kóng, “Lāu-su, Lu̍t-hoat ê tiong-kan tah chi̍t tiâu kài-bēng siōng iàu-kín?”"
        ],
        [
          "耶穌kā in講：『你tio̍h全心、全靈、全意敬愛主你ê上主。』",
          "Iâ-so͘ kā i kóng, `Lí tio̍h choân-sim, choân-lêng, choân-ì kèng-ài Chú lí ê Siōng-chú.'"
        ],
        [
          "這是上要緊，也是第一條ê 誡命。",
          "Che sī siōng iàu-kín, iā-sī tē-it tiâu ê kài-bēng."
        ],
        [
          "第二ê也親像án-ne，『你tio̍h愛你ê厝邊親像愛你家己。』",
          "Tē-jī ê iā chhin-chhiūⁿ án-ne: `Lí tio̍h ài lí ê lîn-jîn chhin-chhiūⁿ ài lí ka-tī.'"
        ],
        [
          "一切摩西ê律法kap眾代言人ê教示，lóng包含tī chit兩條誡命ê內面。」",
          "It-chhè Mô͘-se ê Lu̍t-hoat kap chiòng tāi-giân-jîn ê kà-sī, lóng pau-hâm tī chit nn̄g tiâu kài-bēng ê lāi-bīn.”"
        ],
        [
          "法利賽派ê人聚集ê時，耶穌問in講：",
          "Hoat-lī-sài-phài ê lâng chū-chi̍p ê sî, Iâ-so͘ mn̄g in kóng:"
        ],
        [
          "「關係彌賽亞，lín想按怎？伊是甚物人ê囝孫？」In應講：「是大衛ê囝孫。」",
          "“Koan-hē Bí-sài-a, lín siūⁿ àn-choáⁿ? I sī sím-mih lâng ê kiáⁿ-sun?” In kóng kóng, “Sī Tāi-pi̍t ê kiáⁿ-sun.”"
        ],
        [
          "耶穌koh問in講：「 Án-ne按怎大衛受聖靈ê感動來稱呼彌賽亞做主？因為大衛講：",
          "Iâ-so͘ koh mn̄g in kóng: “Án-ne àn-choáⁿ Tāi-pi̍t siū Sèng Lêng ê kám-tōng lāi chheng-ho͘ Bí-sài-a chò Chú? In-ūi Tāi-pi̍t kóng:"
        ],
        [
          "『上主tuì我ê主講： 坐toà我ê正旁， 一直到我將你ê敵人做腳墊來hō͘你khoè腳。』",
          "`Siōng-chú tùi goá ê Chú kóng: Chē toà Goá ê chiàⁿ-pêng, it-ti̍t kàu Goá chiong Lí ê te̍k-jîn chò kha-tiām lāi hō͘ Lí khoè-kha.'"
        ],
        [
          "大衛既然稱呼伊做主，彌賽亞ná會來做大衛ê囝孫？」",
          "Tāi-pi̍t kì-jiân chheng-ho͘ I chò Chú, bí-sài-a ná ē lāi chò Tāi-pi̍t ê kiáⁿ-sun?”"
        ],
        [
          "無人ē-tàng應耶穌半句話，tùi hit日起也無人敢koh來問伊。",
          "Bô lâng ē-tàng kóng Iâ-so͘ poàⁿ kù oē, tùi hit ji̍t khí iā bô lâng káⁿ koh lāi mn̄g I."
        ],
        [
          "Hit-ê時耶穌kā眾人kap伊ê門徒講：",
          "Hit ê sî Iâ-so͘ kā chèng-lâng kap I ê bûn-tô͘ kóng:"
        ],
        [
          "「經學者kap法利賽派ê人繼承摩西ê權柄來解釋律法。",
          "“Keng-ha̍k-chiá kap Hoat-lī-sài-phài ê lâng kè-sêng Mô͘-se ê koân-pèng lâi kái-sek Lu̍t-hoat."
        ],
        [
          "所以in所kā lín講ê，lín tio̍h實現遵守，但是m̄-thang學in ê行為，因為in無實行in所教示ê。",
          "Só͘-í in só͘ kā lín kóng ê, lín tio̍h si̍t-hêng chun-siú, tān-sī m̄-thang o̍h in ê hêng-ûi, in-ūi in bô si̍t-hêng in só͘ kà-sī ê."
        ],
        [
          "In將真重，hō͘人tann無法得ê tann，來下toà別人ê肩頭頂；但是家己連一支chńg頭仔也m̄肯振動，來減輕別人ê重tann。",
          "In chiong chin tāng, hō͘ lâng taⁿ bô hoat-tit ê tàⁿ, lâi hē toà pa̍t-lâng ê keng-thâu téng; tān-sī ka-tī liân chi̍t ki chńg-thâu-á iā m̄-khéng tín-tāng, lâi kiám-khin pa̍t-lâng ê tāng-tàⁿ."
        ],
        [
          "In所做一切ê tāi-chì，lóng是為tio̍h boeh hō͘眾人看，因為in將teh祈禱ê時縛toà頭額á是吊toà手後曲ê經盒仔故意做khah大，將外套衫仔裾ê鬚做kah 真長。",
          "In só͘ chò it-chhè ê tāi-chì, lóng sī ūi-tio̍h boeh hō͘ chèng-lâng khoàⁿ, in-ūi in chiong teh kî-tó ê sî pa̍k toà thâu-hia̍h á-sī tiàu toà chhiú-āu-khiau ê keng-a̍p-á kò͘-ì chò khah toā, chiong goā-thò saⁿ-á-ki ê chhiu chò kah chin tn̂g."
        ],
        [
          "Tī宴席坐桌ài坐大位，",
          "Tī iàn-se̍k chē-toh ài chē toā-ūi, tī hoē-tn̂g ài chē koân ê ūi,"
        ],
        [
          "tī街市ài人kā in行大禮，ài人稱呼in老師。",
          "tī ke-chhī ài lâng kā in kiâⁿ toā-lé, ài lâng chheng-ho͘ in lāu-su."
        ],
        [
          "但是，因為lín互相lóng是兄弟，又koh只有一位老師nā-tiāⁿ。",
          "Tān-sī, in-ūi lín hō͘-siong lóng sī hiaⁿ-tī, iū-koh chí-ū chi̍t ūi Lāu-su nā-tiāⁿ."
        ],
        [
          "Tī世間也m̄-thang隨便稱呼人做lín ê老父，因為lín只有一位天父。",
          "Tī sè-kan iā m̄-thang sûi-piān chheng-ho͘ lâng chò lín ê lāu-pē, in-ūi lín chí-ū chi̍t ūi Thian-hū."
        ],
        [
          "Lín也m̄-thang hō͘人稱呼做領袖，因為lín ê領袖只有一位，就是彌賽亞。",
          "Lín iā m̄-thang hō͘ lâng chheng-ho͘ chò léng-siū, in-ūi lín ê léng-siū chí-ū chi̍t-ūi, chiū-sī Bí-sài-a."
        ],
        [
          "Lín中間第一偉大ê tio̍h做lín ê 僕人。",
          "Lín tiong-kan tē-it úi-tāi ê tio̍h chò lín ê po̍k-jîn."
        ],
        [
          "自高ê人一等會受壓低，自謙ê人一等會受提高。」",
          "Chū-ko ê lâng it-tēng ē siū ap-kē, chū-khiam ê lâng it-tēng ē siū thê-ko.”"
        ],
        [
          "「Lín chiah-ê 偽善ê經學者kap法利賽派ê人，tio̍h有災禍！Lín toà人ê面前將天國ê門關起來，lín本身無boeh入去，又koh boeh入去ê人，lín也m̄ hō͘ in入去。」",
          "“Lín chiah-ê gūi-siān ê keng-ha̍k-chiá kap Hoat-lī-sài-phài ê lâng, tio̍h ū chai-hō! Lín toà lâng ê bīn-chêng chiong Thian-kok ê mn̂g koaiⁿ khí-lâi. Lín pún-sin bô boeh ji̍p-khì, iū-koh boeh ji̍p-khì ê lâng, lín iā m̄ hō͘ in ji̍p-khì.”"
        ],
        [
          "「Lín chiah-ê 偽善ê經學者kap法利賽派ê人，tio̍h有災禍！Lín一方面吞占守寡人ê家伙，一方面假意祈禱真久。Lín一定會受tio̍h koh khah嚴重ê刑罰。」",
          "“Lín chiah-ê gūi-siān ê keng-ha̍k-chiá kap Hoat-lī-sài-phài ê lâng, tio̍h ū chai-hō! Lín chi̍t hong-bīn thun-chiàm chiú-koáⁿ-lâng ê ke-hoé, chi̍t hong-bīn ké-ì kî-tó chin kú. Lín it-tēng ē siū tio̍h koh-khah giâm-tiōng ê hêng-hoa̍t.”"
        ],
        [
          "「Lín chiah-ê 偽善ê經學者kap法利賽派ê人，tio̍h有災禍！為tio̍h boeh 得tio̍h 一個人改宗入教，lín行透海洋陸地，但是伊入教了後，lín就hō͘伊變做比lín重倍邪惡，tio̍h落地獄ê人。」",
          "“Lín chiah-ê gūi-siān ê keng-ha̍k-chiá kap Hoat-lī-sài-phài ê lâng, tio̍h ū chai-hō! Ūi-tio̍h boeh tit-tio̍h chi̍t ê lâng kái-chong ji̍p-kàu, lín kiâⁿ-thàu hái-iûⁿ lio̍k-tē, tān-sī i ji̍p-káu liáu-āu, lín chiū hō͘ i piàn-chò pí lín têng-poē siâ-ok, tio̍h lo̍h tē-ga̍k ê lâng.”"
        ],
        [
          "「Lín chiah-e5 chheN-me5 e5指導者，tio̍h有災禍！Lín講：『人若指聖殿來咒誓就無效力，但是若指聖殿內ê黃金來咒誓ê人，一定tio̍h實行所咒ê誓。』",
          "“Lín chiah-ê chheⁿ-mê ê chí-tō-chiá, tio̍h ū chai-hō! Lín kóng: `Lâng nā chí Sèng-tiān lâi chiù-choā chiū bô hāu-le̍k, tān-sī nā chí Sèng-tiān lāi ê n̂g-kim lâi chiù-choā ê lâng, it-tēng tio̍h si̍t-hêng só͘ chiù ê choā.'"
        ],
        [
          "Lín chiah-e5 chheN-me5 koh戇ê人à！到底黃金khah重要，á是hiah-ê hō͘黃金成做神聖ê聖殿khah重要？",
          "Lín chiah-ê chheⁿ-mê koh gōng ê lâng à! Tàu-té n̂g-kim khah tiōng-iàu, á-sī hit ê hō͘ n̂g-kim chiâⁿ-chò sîn-sèng ê Sèng-tiān khah tiōng-iàu?"
        ],
        [
          "Lín也講：『人若指祭壇內咒誓就無效力，但是若指祭壇頂ê牲禮來咒誓ê人，一定tio̍h實行所咒ê誓。』",
          "Lín iā kóng: `Lâng nā chí chè-toâⁿ lāi chiù-choā chiū bô hāu-le̍k, tān-sī nā chí chè-toâⁿ tén ê seng-lé lâi chiù-choā ê lâng, it-tēng tio̍h si̍t-hêng só͘ chiù ê choā.'"
        ],
        [
          "Lín chiah-e5 chheN-me5 e5人à！到底牲禮khah重要，á是hit-ê hō͘牲禮成做神聖ê祭壇khah重要？",
          "Lín chiah-ê chheⁿ-mê ê lâng à! Tàu-té seng-lé khah tiōng-iàu, á-sī hit ê hō͘ seng-lé chiâⁿ-chò sîn-sèng ê chè-toâⁿ khah tiōng-iàu?"
        ],
        [
          "所以人若指祭壇內咒誓，就是指祭壇kap祭壇頂一切所有ê來咒誓。",
          "Só͘-í lâng nā chí chè-toâⁿ lāi chiù-choā, chiū-sī chí chè-toâⁿ kap chè-toâⁿ téng it-chhè só͘ ū ê lâi chiù-choā."
        ],
        [
          "人若指聖殿來咒誓，就是指聖殿kap toà-tī聖殿內面ê 上主來咒誓。",
          "Lâng nā chí Sèng-tiān lāi chiù-choā, chiū-sī chí Sèng-tiān kap toà tī Sèng-tiān lāi-bīn ê Siōng-chú lâi chiù-choā."
        ],
        [
          "人若指天來咒誓，就是指上主ê寶座kap坐tī寶座上hit位上主來咒誓。」",
          "Lâng nā chí thiⁿ lâi chiù-choā, chiū-sī chí Siōng-chú ê pó-chō kap chē tī pó-chō siōng Hit-ūi Siōng-chú lâi chiù-choā.”"
        ],
        [
          "「Lín chiah-ê偽善ê經學者kap法利賽派ê人，tio̍h有災禍！Lín照慣例to有teh奉獻十分之一ê芳料，親像薄荷、八角、小茴香等hō͘ 上主，但是lín lóng無視律法所要求koh khah重要ê、親像公正、仁慈、信實等ê教示。Chiah-ê教示lín一定tio̍h實行、但是頭前所提起hiah-ê慣例也m̄-thang忽略。",
          "“Lín chiah-ê gūi-siān ê keng-ha̍k-chiá kap Hoat-lī-sài-phài ê lâng, tio̍h ū chai-hō! Lín chiàu koàn-lē to ū teh hōng-hiàn cha̍p-hun chi it ê phang-liāu,chhin-chhiūⁿ po̍h-hô, pek-kak, sió-hoê-hiang téng hō͘ Siōng-chú, tān-sī lín lóng bû-sī Lu̍t-hoat só͘ iau-kiû koh-khah tiōng-iàu ê, chhin-chhiūⁿ kong-chèng, jîn-chû, sìn-si̍t téng ê kà-sī. Chiah-ê kà-sī lín it-tēng tio̍h si̍t-hêng, tān-sī thâu-chêng só͘ the̍h-khí hiah-ê koàn-lē iā m̄-thang hut-lio̍k."
        ],
        [
          "Lín chiah-e5 chheN-me5 e5領導者！Lín一隻蠓蟲也小心tùi飲料中kā伊濾出來、但是kui隻駱駝也kā伊吞落去！」",
          "Lín chiah-ê chheⁿ-mê ê léng-tō-chiá! Lín chi̍t chiah báng-thâng iā sió-sim tùi ím-liāu tiong kā i lī chhut-lâi, tān-sī kui chiah lo̍k-tô iā kā i thun lo̍h-khì!”"
        ],
        [
          "Lín chiah-ê偽善ê經學者kap法利賽派ê人，tio̍h有災禍！Lín將茶甌仔kap碗盤ê外面拭kah真清氣，m̄-kú內面充滿貪欲kap放縱。",
          "Lín chiah-ê gūi-siān ê keng-ha̍k-chiá kap Hoat-lī-sài-phài ê lâng, tio̍h ū chai-hō! Lín chiong tê-au-á kap oáⁿ-poâⁿ ê goā-bīn chhit kah chin chheng-khì, m̄-kú lāi-bīn chhiong-moá tham-io̍k kap hòng-chhiòng."
        ],
        [
          "chheⁿ-me5 e5 法利賽派ê人à！lín tio̍h代先清茶甌仔ê內面hō͘清氣，án-ne外面也自然會清氣！」",
          "Chheⁿ-mê ê Hoat-lī-sài-phài ê lâng à! Lín tio̍h tāi-seng chheng tê-au-á ê lāi-bīn hō͘ chheng-khì, án-ne goā-bīn iā chū-jiân ē chheng-khì!”"
        ],
        [
          "「Lín chiah-ê偽善ê經學者kap法利賽派ê人，tio̍h有災禍！Lín 親像漆kah白白白ê墓，外面看起來真súi，但是內面充滿死人ê骨頭kap各種腐敗ê物件。",
          "“Lín chiah-ê gūi-siān ê keng-ha̍k-chiá kap Hoat-lī-sài-phài ê lâng, tio̍h ū chai-hō! Lín chhin-chhiūⁿ chhat kah pe̍h-pe̍h-pe̍h ê bōng, goā-bīn khoàⁿ khí-lâi chin súi, tān-sī lāi-bīn chhiong-moá sí-lâng ê kut-thâu kap kok chióng hú-pāi ê mi̍h-kiāⁿ."
        ],
        [
          "Kap án-ne仝款，lín ê外表親像義人，m̄-kú內面充滿偽善kap不法。」",
          "Kap án-ne kāng-khoán, lín ê goā-piáu chhin-chhiūⁿ gī-jîn, m̄-kú lāi-bīn chhiong-moá gūi-siān kap put-hoat.”"
        ],
        [
          "「Lín chiah-ê偽善ê經學者kap法利賽派ê人，tio̍h有災禍！Lín建造代言人ê墓，裝飾義人ê紀念碑；",
          "“Lín chiah-ê gūi-siān ê keng-ha̍k-chiá kap Hoat-lī-sài-phài ê lâng, tio̍h ū chai-hō! Lín kiàn-chō tāi-giân-jîn ê bōng, chong-sek gī-jîn ê kì-liām-pi;"
        ],
        [
          "Lín也講『假使阮若出世tī阮ê祖先ê時代，阮一定bē kap in共謀來殺害代言人。』",
          "lín iā kóng `Ká-sú goán nā chhut-sì tī goán ê chó͘-sian ê sî-tāi, goán it-tēng bē kap in kiōng-bô͘ lâi sat-hāi tāi-giân-jîn.'"
        ],
        [
          "Án-ne 實際上lín是teh證明lín本身就是hiah-ê謀殺代言人ê人ê囝孫！",
          "Án-ne si̍t-chè siōng lín sī teh chèng-bêng lín pún-sin chiū-sī hiah-ê bô͘-sat tāi-giân-lîn ê lâng ê kiáⁿ-sun!"
        ],
        [
          "Taⁿ lín去完成lín ê祖先做猶未了惡毒ê tāi-chì。",
          "Taⁿ lín khì oân-sêng lín ê chó͘-sian chò iáu-boē liáu ok-to̍k ê tiā-chì."
        ],
        [
          "Lín chiah-ê毒蛇ê囝孫！ 奸詭ê人à！Lín kám ē-tàng逃避地獄ê刑罰？",
          "Lín chiah-ê to̍k-choâ ê kiáⁿ-sun! Kan-kúi ê lâng à! Lín kám ē-tàng tô-pī tē-ga̍k ê hêng-hoa̍t?"
        ],
        [
          "所以我boeh差派代言人，賢智ê人以及有學問ê人去lín hia；有ê會hō͘ lín殺害，有ê會hō͘ lín釘十字架，有ê會toà lín ê會堂hō͘ lín用鞭phah，有ê會hō͘ lín tùi一個城市趕過一個城市。",
          "Só͘-í Goá boeh chhe-phài tāi-giân-jîn, hiân-tì ê lâng í-ki̍p ū ha̍k-būn ê lâng khì lín hia; ū-ê ē hō͘ lín sat-hāi, ū-ê ē hō͘ lín tèng si̍p-jī-kè, ū-ê ē toà lín ê hoē-tn̂g hō͘ lín ēng piⁿ phah, ū-ê ē hō͘ lín tùi chi̍t ê siâⁿ-chhī koáⁿ koè chi̍t ê siâⁿ-chhī."
        ],
        [
          "Án-ne tī chit-ê地上thâi死義人ê血債lóng會歸hō͘ lín，就是tùi謀殺義人亞伯開始，一直到lín tī聖所kap祭壇ê中間所thâi死ê巴拉加ê囝撒該利亞為止。",
          "Án-ne tī chit ê tē-siōng thâi-sí gī-jîn ê hoeh-chè lóng ē kui hō͘ lín, chiū-sī tùi bô͘-sat gī-jîn A-pek khai-sí, it-ti̍t kàu lín tī sèng-só͘ kap chè-toâⁿ ê tiong-kan só͘ thâi-sí ê Pa-lia̍p-ka ê kiáⁿ Sat-ka-lī-a ûi-chí."
        ],
        [
          "我實在kā lín講：chiah-ê血債lóng會歸hō͘ chit代ê人。」",
          "Goá si̍t-chāi kā lín kóng: chiah-ê hoeh-chè lóng ē kui hō͘ chit tāi ê lâng.”"
        ],
        [
          "「耶路撒冷城à，耶路撒冷城！你殺害代言人，用石頭擲死上主差派來你chia ê使者！我loā濟pái ài-boeh聚集你e5 kiaN2兒入我ê懷抱，親像雞母呼伊ê雞仔囝內àⁿ toà翅股下，但是lín kā我拒絕！",
          "“Iâ-lō͘-sat-léng Siâⁿ à, Iâ-lō͘-sat-léng Siâⁿ! Lí sat-hāi tāi-giân-jîn, ēng chio̍h-thâu tìm-sí Siōng-chú chhe-phài lāi lí chia ê sù-chiá! Goá loā-chē pái ài boeh chū-chi̍p lí ê kiáⁿ-jî ji̍p Goá ê hoâi-pau, chhin-chhiūⁿ ke-bó kho͘ i ê ke-á-kiáⁿ lāi àⁿ toà si̍t-kó͘-ē, tān-sī lín kā Goá kī-choa̍t!"
        ],
        [
          "Lín看！lín ê厝一定會荒廢。",
          "Lín khoàⁿ! Lín ê chhù it-tēng ē hong-hoè."
        ],
        [
          "我kā lín講，從今以後，lín絕tuì bē-tàng koh 看見我，一直到lín講：『奉主ê名內ê，應該受讚美！』」",
          "Goá kā lín kóng, chiông-kim í-āu, lín choa̍t-tùi bē-tàng koh khoàⁿ-kìⁿ Goá, it-ti̍t kàu lín kóng, `Hōng Chú ê miâ lāi ê, eng-kai siū chàn-bí!'"
        ]
      ],
      "篇名": "馬太福音第二十二章"
    }
  ]
}
