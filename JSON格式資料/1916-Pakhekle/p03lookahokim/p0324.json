{
  "出版年": "0",
  "文類": "巴克禮譯本",
  "資料": [
    {
      "段": [
        [
          "七日ê頭一日，天phú光，hiah-ê婦人人帶所備辦hiah-ê香料到墓；",
          "Chhit-ji̍t ê thâu chi̍t ji̍t, thiⁿ phú-kng, hiah ê hū-jîn-lâng toà só͘ pī-pān hiah ê hiuⁿ-liāu kàu bōng;"
        ],
        [
          "看見石已經tùi墓門kō開。",
          "khoàⁿ-kìⁿ chio̍h í-keng tùi bōng-mn̂g kō khui."
        ],
        [
          "就入去，無看見主ê身屍。",
          "Chiū ji̍p-khì, bô khoàⁿ-kìⁿ Chú ê sin-si."
        ],
        [
          "為tio̍h án-ni teh躊躇ê時，忽然有兩人khiā tī in身邊，衣裳光nà-nà。",
          "Ūi-tio̍h án-ni teh tiû-tû ê sî, hut-jiân ū nn̄g lâng khiā tī in sin-piⁿ, i-chiûⁿ kng nà-nà."
        ],
        [
          "婦人人驚惶，面àⁿ落地；hit兩人kā in講，啥事tī死人中chhē活人ah？",
          "Hū-jîn-lâng kiaⁿ-hiâⁿ, bīn àⁿ-lo̍h toē; hit nn̄g lâng kā in kóng, Siáⁿ-sū tī sí-lâng tiong chhē oa̍h-lâng ah?"
        ],
        [
          "伊無tī chia，已經koh活。Lín tio̍h記得伊iáu tī加利利ê時有怎樣kā lín講，",
          "I bô tī chia, í-keng koh-oa̍h. Lín tio̍h kì-tit I iáu tī Ka-lī-lī ê sî ū cháiⁿ-iūⁿ kā lín kóng,"
        ],
        [
          "人子的確tio̍h交tī罪人ê手，hō͘ in釘tī十字架，第三日koh活。",
          "Jîn-chú tek-khak tio̍h kau tī choē-jîn ê chhiú, hō͘ in tèng tī si̍p-jī-kè, tē saⁿ ji̍t koh-oa̍h."
        ],
        [
          "In就記得伊ê話。",
          "In chiū kì-tit I ê oē."
        ],
        [
          "tùi墓裡tò去，將chiah-ê事lóng報hō͘十一個學生kap其餘ê眾人知。",
          "tùi bōng-ni̍h tò-khì, chiong chiah ê sū lóng pò hō͘ cha̍p-it ê ha̍k-seng kap kî-û ê chèng lâng chai."
        ],
        [
          "去tùi使徒講chiah-ê tāi-chì ê，就是Boa̍t-tāi-lia̍p ê馬利亞，kap Iok-a-ná，kap雅各ê老母馬利亞，以及其餘kap in做伴ê婦人人。",
          "Khì tùi sù-tô͘ kóng chiah ê tāi-chì ê, chiū-sī Boa̍t-tāi-lia̍p ê Má-lī-a, kap Iok-a-ná, kap Ngá-kok ê lāu-bú Má-lī-a, í-ki̍p kî-û kap in choè-phoāⁿ ê hū-jîn-lâng."
        ],
        [
          "使徒看hiah-ê話做無影，也m̄信伊",
          "Sù-tô͘ khoàⁿ hiah ê oē choè bô iáⁿ, iā m̄ sìn i."
        ],
        [
          "但是彼得起來走到墓裡，àⁿ落去看，只有看見幼苧布nā-tiāⁿ；就tò去in厝，teh奇怪所經過ê事。",
          "Nā-sī Pí-tek khí-lâi cháu kàu bōng-ni̍h, àⁿ-lo̍h-khì khoàⁿ, chí-ū khoàⁿ-kìⁿ iù-toē pò͘ nā-tiāⁿ; chiū tò-khì in chhù, teh kî-koài só͘ keng-kè ê sū."
        ],
        [
          "Siāng hit日學生中有兩人去一個鄉社，名Í-má-ngó͘，離耶路撒冷二十五里。",
          "Siāng hit ji̍t ha̍k-seng tiong ū nn̄g lâng khì chi̍t ê hiuⁿ-siā, miâ Í-má-ngó͘, lī Iâ-lō͘-sat-léng jī-cha̍p-gō͘ lí."
        ],
        [
          "In saⁿ-kap談論所經過lóng總ê事。",
          "In saⁿ-kap tâm-lūn só͘ keng-kè lóng-chóng ê sū."
        ],
        [
          "In teh談論相問ê時，耶穌本身近oá，kap in saⁿ-kap行。",
          "In teh tâm-lūn saⁿ-mn̄g ê sî, Iâ-so͘ pún-sin kūn-oá, kap in saⁿ-kap kiâⁿ."
        ],
        [
          "In兩人迷目，致到boē認得伊。",
          "In nn̄g lâng bê-ba̍k, tì-kàu boē jīn-tit I."
        ],
        [
          "伊tuì in講，Lín行ê時，saⁿ-kap辯論ê是甚麼話？In就khiā-teh，面帶憂容。",
          "I tùi in kóng, Lín kiâⁿ ê sî, saⁿ-kap piān-lūn ê sī sím-mi̍h oē? In chiū khiā-teh, bīn tài-iu-iông."
        ],
        [
          "其中一個，名Kek-liû-pa，應伊講，你kiám單身出外tī耶路撒冷，也m̄知近日tī hia所經過ê事mah？",
          "Kî-tiong chi̍t-ê, miâ Kek-liû-pa, ìn I kóng, Lí kiám toaⁿ-sin chhut-goā tī Iâ-lō͘-sat-léng, iā m̄ chai kūn-ji̍t tī hia só͘ keng-kè ê sū mah?"
        ],
        [
          "伊kā in講，甚麼事ah？In ka7伊講，就是拿撒勒人耶穌ê事；伊是先知人，tī上帝kap眾百姓ê面前所講所行有權能；",
          "I kā in kóng, Sím-mi̍h sū ah? In kā I kóng, Chiū-sī Ná-sat-le̍k lâng Iâ-so͘ ê sū; I sī sian-ti lâng, tī Siōng-tè kap chèng peh-sìⁿ ê bīn-chêng só͘ kóng só͘ kiâⁿ ū koân-lêng;"
        ],
        [
          "也hiah-ê祭司頭kap咱ê序大解送伊去定死罪，釘伊tī十字架。",
          "iā hiah ê chè-si-thâu kap lán ê sī-toā ké-sàng I khì tēng sí choē, tèng I tī si̍p-jī-kè."
        ],
        [
          "但是阮平素teh ǹg望伊就是hit-ê beh贖回以色列ê。M̄-nā án-ni，koh chiah-ê事成已經三日lah。",
          "Nā-sī goán pêng-sò͘ teh ǹg-bāng I chiū-sī hit-ê beh sio̍k-hoê Í-sek-lia̍t ê. M̄ nā án-ni, koh chiah ê sū chiâⁿ í-keng saⁿ ji̍t lah."
        ],
        [
          "Koh阮中間幾nā ê婦人人hō͘阮真gông-ngia̍h；因為in phah-phú光到墓裡；",
          "Koh goán tiong-kan kúi-nā ê hū-jîn-lâng hō͘ goán chin gông-ngia̍h; in-ūi in phah-phú-kng kàu bōng-ni̍h;"
        ],
        [
          "無看見伊ê身屍，就來講，in有看見天使出現，講伊koh活lah。",
          "bô khoàⁿ-kìⁿ I ê sin-si, chiū lâi kóng, in ū khoàⁿ-kìⁿ thiⁿ-sài chhut-hiān, kóng I koh-oa̍h lah."
        ],
        [
          "阮中間幾nā人到墓裡，果然看見照婦人人所講ê；總是無看見伊",
          "Goán tiong-kan kúi-nā lâng kàu bōng-ni̍h, kó-jiân khoàⁿ-kìⁿ chiàu hū-jîn-lâng só͘ kóng ê; chóng-sī bô khoàⁿ-kìⁿ I."
        ],
        [
          "耶穌tuì in講，無知ê人ah，先知所講一切ê話，lín ê心怎樣hiah oh信ah！",
          "Iâ-so͘ tùi in kóng, Bû-ti ê lâng ah, sian-ti só͘ kóng it-chhè ê oē, lín ê sim cháiⁿ-iūⁿ hiah oh sìn ah!"
        ],
        [
          "基督受chiah-ê艱苦，來入伊ê榮光，Kiám m̄應該mah？",
          "Ki-tok siū chiah ê kan-khó͘, lâi ji̍p I ê êng-kng, kiám m̄ eng-kai mah?"
        ],
        [
          "就tùi摩西kap眾先知起，見若聖經中所指伊ê，lóng kā in解明。",
          "Chiū tùi Mô͘-se kap chèng sian-ti khí, kìⁿ-nā sèng-keng tiong só͘ chí I ê, lóng kā in koé-bêng."
        ],
        [
          "將近所去ê鄉社，耶穌親像beh行khah遠。",
          "Chiong-kūn só͘ khì ê hiuⁿ-siā, Iâ-so͘ chhin-chhiūⁿ beh kiâⁿ khah hn̄g."
        ],
        [
          "兩人強留伊講，請kap阮toà；時已經oàⁿ，日beh落lah。伊就入去，beh kap in toà。",
          "Nn̄g lâng kiông lâu I kóng, Chhiáⁿ kap goán toà; sî í-keng oàⁿ, ji̍t beh lo̍h lah. I chiū ji̍p-khì, beh kap in toà."
        ],
        [
          "Saⁿ-kap坐桌ê時，耶穌the̍h餅祝謝，peh來hō͘ in。",
          "Saⁿ-kap chē toh ê sî, Iâ-so͘ the̍h piáⁿ chiok-siā, peh lâi hō͘ in."
        ],
        [
          "In ê目睭開，就認得伊；liâm-piⁿ無koh看見。",
          "In ê ba̍k-chiu khui, chiū jīn-tit I; liâm-piⁿ bô koh khoàⁿ-kìⁿ."
        ],
        [
          "In就saⁿ-kap講，路裡伊kap咱講話，開拆聖經ê時，咱ê心kiám無熱mah？",
          "In chiū saⁿ-kap kóng, Lō͘-ni̍h I kap lán kóng oē, khui-thiah sèng-keng ê sî, lán ê sim kiám bô jia̍t mah?"
        ],
        [
          "就即時起身，tò去耶路撒冷，tú-tio̍h十一個學生，kap同tī-teh ê人聚集teh講，",
          "Chiū chek-sî khí-sin, tò-khì Iâ-lō͘-sat-léng, tú-tio̍h cha̍p-it ê ha̍k-seng, kap tâng tī-teh ê lâng chū-chi̍p teh kóng,"
        ],
        [
          "主果然koh活，也出現hō͘西門看見。",
          "Chú kó-jiân koh-oa̍h, iā chhut-hiān hō͘ Se-bûn khoàⁿ-kìⁿ."
        ],
        [
          "In兩人也講起tī路裡所tú-tio̍h ê事，kap tī peh餅ê時in怎樣認得伊",
          "In nn̄g lâng iā kóng-khí tī lō͘-ni̍h só͘ tú-tio̍h ê sū, kap tī peh piáⁿ ê sî in cháiⁿ-iūⁿ jīn-tit I."
        ],
        [
          "In teh講chiah-ê話ê時，耶穌本身khiā tī in中間，kā in講，願lín平安。",
          "In teh kóng chiah ê oē ê sî, Iâ-so͘ pún-sin khiā tī in tiong-kan, kā in kóng, Goān lín pêng-an."
        ],
        [
          "In gông-ngia̍h koh驚，掠做所看見ê是神。",
          "In gông-ngia̍h koh kiaⁿ, lia̍h-choè só͘ khoàⁿ-kìⁿ ê sī sîn."
        ],
        [
          "伊就kā in講，Lín啥事jû亂，心內生起僥疑ah？",
          "I chiū kā in kóng, Lín siáⁿ-sū jû-loān, sim-lāi siⁿ-khí giâu-gî ah?"
        ],
        [
          "Tio̍h看我ê手我ê腳，就是我本身；摸我，就知；因為神無骨無肉，照lín看見我lóng是有。",
          "Tio̍h khoàⁿ goá ê chhiú goá ê kha, chiū-sī goá pún-sin; bong goá, chiū chai; in-ūi sîn bô kut bô bah, chiàu lín khoàⁿ-kìⁿ goá lóng sī ū."
        ],
        [
          "講án-ni，就將手kap腳hō͘ in看。",
          "Kóng án-ni, chiū chiong chhiú kap kha hō͘ in khoàⁿ."
        ],
        [
          "學生為tio̍h歡喜ê緣故，iáu-kú無信，koh teh奇怪，伊kā in講，Lín tī chia有甚麼thang食無？",
          "Ha̍k-seng ūi-tio̍h hoaⁿ-hí ê iân-kò͘, iáu-kú bô sìn, koh teh kî-koài, I kā in kóng, Lín tī chia ū sím-mi̍h thang chia̍h bô?"
        ],
        [
          "In就將pek ê魚一片hō͘伊；",
          "In chiū chiong pek ê hî chi̍t phìⁿ hō͘ I;"
        ],
        [
          "伊the̍h去，當in ê面前食伊。",
          "I the̍h-khì, tng in ê bīn-chêng chia̍h i."
        ],
        [
          "Kohtuì in講，Chiah-ê就是我iáu-kú kap lín tī-teh ê時所tuì lín講ê話，講見若tī摩西ê律法，kap hiah-ê先知，以及詩篇，所記載指我ê話lóng的確tio̍h應驗。",
          "Koh tùi in kóng, Chiah-ê chiū-sī goá iáu-kú kap lín tī-teh ê sî só͘ tùi lín kóng ê oē, kóng kìⁿ-nā tī Mô͘-se ê lu̍t-hoat, kap hiah ê sian-ti, í-ki̍p Si-phian, só͘ kì-chài chí goá ê oē lóng tek-khak tio̍h èng-giām."
        ],
        [
          "就開in ê心竅，hō͘ in能曉悟hiah-ê聖經。",
          "Chiū khui in ê sim-khiàu, hō͘ in oē hiáu-ngō͘ hiah ê sèng-keng."
        ],
        [
          "Koh kā in講，有án-ni記載，基督tio̍h受苦，第三日tùi死人中koh活；",
          "Koh kā in kóng, Ū án-ni kì-chài, Ki-tok tio̍h siū khó͘, tē saⁿ ji̍t tùi sí-lâng tiong koh-oa̍h;"
        ],
        [
          "也反悔kap赦罪ê道理beh tī伊ê名來傳教萬邦，是tùi耶路撒冷起。",
          "iā hoán-hoé kap sià-choē ê tō-lí beh tī I ê miâ lâi thoân kàu bān pang, sī tùi Iâ-lō͘-sat-léng khí."
        ],
        [
          "Lín做chiah-ê tāi-chì ê干證。",
          "Lín choè chiah ê tāi-chì ê kan-chèng."
        ],
        [
          "也我beh差我ê父所應允ê到tī lín；總是lín tio̍h tiàm tī chit-ê城，thèng候tùi頂面落來ê權能親像衫kā lín穿。",
          "Iā goá beh chhe goá ê Pē só͘ èng-ún ê kàu tī lín; chóng-sī lín tio̍h tiàm tī chit ê siâⁿ, thèng-hāu tùi téng-bīn lo̍h-lâi ê koân-lêng chhin-chhiūⁿ saⁿ kā lín chhēng."
        ],
        [
          "就chhoā in出去到伯大尼 êtuì面，kia̍h起手，kā in祝福。",
          "Chiū chhoā in chhut-khì kàu Pek-tāi-nî ê tùi-bīn, kia̍h-khí chhiú, kā in chiok-hok."
        ],
        [
          "祝福ê時，就離別in，受chih接上天。",
          "Chiok-hok ê sî, chiū lī-pia̍t in, siū chih-chiap chiūⁿ thiⁿ."
        ],
        [
          "In就拜伊；就tò-tńg去耶路撒冷，大大歡喜:",
          "In chiū pài I; chiū tò-tńg-khì Iâ-lō͘-sat-léng, toā-toā hoaⁿ-hí:"
        ],
        [
          "常常tī殿內，o-ló上帝。",
          "siông-siông tī tiān-lāi, o-ló Siōng-tè."
        ]
      ],
      "篇名": "路加福音第二十四章"
    }
  ]
}
