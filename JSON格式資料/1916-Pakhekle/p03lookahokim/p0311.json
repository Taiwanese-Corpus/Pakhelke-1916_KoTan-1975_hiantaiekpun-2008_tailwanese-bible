{
  "出版年": "0",
  "文類": "巴克禮譯本",
  "資料": [
    {
      "段": [
        [
          "耶穌tī一所在祈禱，已經soah，伊ê學生一人對伊講，主ah，教示阮祈禱，親像約翰也bat教示伊ê學生。",
          "Iâ-so͘ tī chi̍t só͘-chāi kî-tó, í-keng soah, I ê ha̍k-seng chi̍t lâng tùi I kóng, Chú ah, kà-sī goán kî-tó, chhin-chhiūⁿ Iok-hān iā bat kà-sī i ê ha̍k-seng."
        ],
        [
          "伊就kā in講，Lín祈禱ê時tio̍h講，父ah，願你ê名聖；你ê國臨到；",
          "I chiū kā in kóng, Lín kî-tó ê sî tio̍h kóng, Pē ah, goān lí ê miâ sèng; lí ê kok lîm-kàu;"
        ],
        [
          "阮ê日食日日hō͘阮；",
          "goán ê ji̍t-si̍t ji̍t-ji̍t hō͘ goán;"
        ],
        [
          "赦免阮ê罪，因為阮也赦免辜負阮ê人；莫得chhoā阮入tī試。",
          "sià-bián goán ê choē, in-ūi goán iā sià-bián ko͘-hū goán ê lâng; bo̍h-tit chhoā goán ji̍p tī chhì."
        ],
        [
          "Koh對in講，Lín甚麼人有朋友，你半暝去chhē伊，kā伊講，朋友ah，the̍h三個餅借我:",
          "Koh tùi in kóng, Lín sím-mi̍h lâng ū pêng-iú, lí poàⁿ-mî khì chhē i, kā i kóng, Pêng-iú ah, the̍h saⁿ ê piáⁿ chioh goá:"
        ],
        [
          "因為我有朋友tùi路裡來chhē我，我無物thang請伊",
          "in-ūi goá ū pêng-iú tùi lō͘-ni̍h lâi chhē goá, goá bô mi̍h thang chhiáⁿ i."
        ],
        [
          "伊tùi內面應講，莫得chô-chak我；門已經關，gín-ná kap我tī床裡；我boē得thang起來the̍h hō͘你。",
          "I tùi lāi-bīn ìn kóng, Bo̍h-tit chô-chak goá; mn̂g í-keng koaiⁿ, gín-ná kap goá tī chhn̂g-ni̍h; goá boē tit thang khí-lâi the̍h hō͘ lí."
        ],
        [
          "我kā你講，雖然無為tio̍h伊做朋友起來the̍h hō͘伊，iáu-kú為tio̍h伊ê迫切beh起來，照伊所欠用ê hō͘伊。",
          "Goá kā lí kóng, sui-jiân bô ūi-tio̍h i choè pêng-iú khí-lâi the̍h hō͘ i, iáu-kú ūi-tio̍h i ê pek-chhiat beh khí-lâi, chiàu i só͘ khiàm-ēng ê hō͘ i."
        ],
        [
          "我koh kā lín講，求就hō͘ lín；chhē就tú-tio̍h；phah門就kā lín開。",
          "Goá koh kā lín kóng, Kiû chiū hō͘ lín; chhē chiū tú-tio̍h; phah mn̂g chiū kā lín khui."
        ],
        [
          "因為見若求ê得tio̍h，chhē ê tú-tio̍h；phah門ê Kā in開。",
          "In-ūi kìⁿ-nā kiû ê tit-tio̍h, chhē ê tú-tio̍h; phah mn̂g ê kā in khui."
        ],
        [
          "Lín tá-lo̍h一個做父ê，有kiáⁿ來討餅，kiám beh將石頭hō͘伊mah？á是beh魚，kiám beh將蛇準做魚hō͘伊mah？",
          "Lín tá-lo̍h chi̍t-ê choè pē ê, ū kiáⁿ lâi thó piáⁿ, kiám beh chiong chio̍h-thâu hō͘ i mah? Á-sī beh hî, kiám beh chiong choâ chún-choè hî hō͘ i mah?"
        ],
        [
          "á是討卵，kiám beh將蠍á蟲hō͘伊mah？",
          "Á-sī thó nn̄g, kiám beh chiong giat-á-thâng hō͘ i mah?"
        ],
        [
          "Lín chiah-ê雖然pháiⁿ，iáu-kú會曉得用好物hō͘ lín ê Kiáⁿ兒，何況lín tī天裡ê父，kiám無用聖神來hō͘求伊ê人mah？",
          "Lín chiah-ê sui-jiân pháiⁿ, iáu-kú oē hiáu-tit ēng hó mi̍h hō͘ lín ê kiáⁿ-jî, hô-hòng lín tī thiⁿ-ni̍h ê Pē kiám bô ēng Sèng Sîn lâi hō͘ kiû I ê lâng mah?"
        ],
        [
          "耶穌趕一個啞口鬼；已經出，啞口ê就講話；眾人奇怪。",
          "Iâ-so͘ koáⁿ chi̍t ê é-káu kúi; í-keng chhut, é-káu ê chiū kóng oē; chèng lâng kî-koài."
        ],
        [
          "內中有幾nā人講，伊趕鬼是靠鬼王Pia̍t-se-pok。",
          "Lāi-tiong ū kúi-nā lâng kóng, I koáⁿ kúi sī khò kúi-ông Pia̍t-se-pok."
        ],
        [
          "Koh有人試伊，對伊求tùi天來ê神蹟。",
          "Koh ū lâng chhì I, tùi I kiû tùi thiⁿ lâi ê sîn-jiah."
        ],
        [
          "耶穌知in ê意思就kā in講，凡若國家己爭拚，會致到拋荒，厝一間一間倒壞；",
          "Iâ-so͘ chai in ê ì-sù chiū kā in kóng, Hoān-nā kok ka-kī cheng-piàⁿ, oē tì-kàu pha-hng, chhù chi̍t keng chi̍t keng tó-hoāi;"
        ],
        [
          "若撒旦家己爭拚，伊ê國thài-thó khiā會tiâu？因為lín講我靠Pia̍t-se-pok趕鬼。",
          "nā Sat-tàn ka-kī cheng-piàⁿ, i ê kok thài-thó khiā oē tiâu? in-ūi lín kóng goá khò Pia̍t-se-pok koáⁿ kúi."
        ],
        [
          "設使我靠Pia̍t-se-pok趕鬼，就lín ê子弟趕鬼，oá靠chī-chūi ah？Án-ni in beh擬斷lín。",
          "Siat-sú goá khò Pia̍t-se-pok koáⁿ kúi, chiū lín ê chú-tē koáⁿ kúi, oá-khò chī-chūi ah? Án-ni in beh gí-toàn lín."
        ],
        [
          "獨獨我若靠上帝ê手趕鬼，就上帝ê國已經到tī lín。",
          "To̍k-to̍k goá nā khò Siōng-tè ê chhiú koáⁿ kúi, chiū Siōng-tè ê kok í-keng kàu tī lín."
        ],
        [
          "猛人穿盔甲kia̍h ke-si顧守伊ê厝，伊所有ê就安穩。",
          "Béng lâng chhēng khoe-kah kia̍h ke-si kò͘-siú i ê chhù, i só͘ ū ê chiū an-ún."
        ],
        [
          "總是比伊khah猛ê到來贏伊，就搶伊所oá靠全副ê戰器，來分伊ê物件。",
          "Chóng-sī pí i khah béng ê kàu lâi iâⁿ i, chiū chhiúⁿ i só͘ oá-khò choân-hù ê chiàn-khì, lâi pun i ê mi̍h-kiāⁿ."
        ],
        [
          "無同我ê就是對敵我；無kap我收拾ê就是teh phah散。",
          "Bô tâng goá ê chiū-sī tùi-te̍k goá; bô kap goá siu-khioh ê chiū-sī teh phah-soàⁿ."
        ],
        [
          "邪神已經離開人，經過無水ê地，求安歇；無得tio̍h，就講，我beh tò去所出來ê厝。",
          "Siâ-sîn í-keng lī-khui lâng, keng-kè bô chúi ê toē, kiû an-hioh; bô tit-tio̍h, chiū kóng, Goá beh tò-khì só͘ chhut-lâi ê chhù."
        ],
        [
          "到tè，就看見拚掃齊整；",
          "Kàu tè, chiū khoàⁿ-kìⁿ piàⁿ-sàu choê-chéng;"
        ],
        [
          "就去koh帶七個神比家己khah pháiⁿ，入去khiā起。Hit人路尾ê景況比起頭khah慘。",
          "chiū khì koh toà chhit ê sîn pí ka-kī khah pháiⁿ, ji̍p-khì khiā-khí. Hit lâng lō͘-bé ê kéng-hóng pí khí-thâu khah chhám."
        ],
        [
          "伊講chiah-ê話ê時，眾人中有一個婦人人大聲kā伊講，生你ê腹肚，hō͘你suh ê奶頭有福氣ah。",
          "I kóng chiah ê oē ê sî, chèng lâng tiong ū chi̍t ê hū-jîn-lâng toā siaⁿ kā I kóng, Siⁿ lí ê pak-tó͘, hō͘ lí suh ê lin-thâu ū hok-khì ah."
        ],
        [
          "若是耶穌講，M̄達tio̍h聽上帝ê道理來守ê Khah有福氣。",
          "Nā-sī Iâ-so͘ kóng, M̄ ta̍t-tio̍h thiaⁿ Siōng-tè ê tō-lí lâi siú ê khah ū hok-khì."
        ],
        [
          "人聚集ná choē，耶穌就講，Chit世代是pháiⁿ ê世代，in求神蹟，但是除約拿ê神蹟以外，無beh神蹟hō͘伊。",
          "Lâng chū-chi̍p ná choē, Iâ-so͘ chiū kóng, Chit sè-tāi sī pháiⁿ ê sè-tāi, in kiû sîn-jiah, nā-sī tû Iok-ná ê sîn-jiah í-goā, bô beh sîn-jiah hō͘ i."
        ],
        [
          "因為約拿成做神蹟來hō͘尼尼微人，親像án-ni人子也beh成做神蹟來hō͘ chit世代。",
          "In-ūi Iok-ná chiâⁿ-choè sîn-jiah lâi hō͘ Nî-nî-bî lâng, chhin-chhiūⁿ án-ni Jîn-chú iā beh chiâⁿ-choè sîn-jiah lâi hō͘ chit sè-tāi."
        ],
        [
          "南方ê女王當審判ê時，beh kap chit世代ê人saⁿ-kap起來，續擬定chit世代ê罪；因為伊tùi地ê極頭來聽所羅門知識ê話，何況tī chia有比所羅門khah大ê。",
          "Lâm-hng ê lú-ông tng sím-phoàⁿ ê sî, beh kap chit sè-tāi ê lâng saⁿ-kap khí-lâi, soà gí-tiāⁿ chit sè-tāi ê choē; in-ūi i tùi toē ê ke̍k-thâu lâi thiaⁿ Só͘-lô-bûn tì-sek ê oē, hô-hòng tī chia ū pí Só͘-lô-bûn khah toā ê."
        ],
        [
          "尼尼微人當審判ê時beh kap chit世代ê人saⁿ-kap khiā起來，續擬定chit世代ê罪；因為in tùi約拿所傳ê來反悔，何況tī chia有比約拿khah大ê。",
          "Nî-nî-bî lâng tng sím-phoàⁿ ê sî beh kap chit sè-tāi ê lâng saⁿ-kap khiā-khí-lâi, soà gí-tiāⁿ chit sè-tāi ê choē; in-ūi in tùi Iok-ná só͘ thoân ê lâi hoán-hoé, hô-hòng tī chia ū pí Iok-ná khah toā ê."
        ],
        [
          "無人點燈hē tī隱密ê所在，á是tī斗下；就是hē tī燈台頂，hō͘入來ê人看見hit-ê光。",
          "Bô lâng tiám teng hē tī ún-ba̍t ê só͘-chāi, á-sī tī táu ē; chiū-sī hē tī teng-tâi téng, hō͘ ji̍p-lâi ê lâng khoàⁿ-kìⁿ hit ê kng."
        ],
        [
          "身軀ê燈就是你ê目睭；你ê目睭若金，就thong身軀也光；你ê目睭若花，就身軀也暗。",
          "Seng-khu ê teng chiū-sī lí ê ba̍k-chiu; lí ê ba̍k-chiu nā kim, chiū thong seng-khu iā kng; lí ê ba̍k-chiu nā hoe, chiū seng-khu iā àm."
        ],
        [
          "所以tio̍h謹慎驚了你內面ê 光是暗。",
          "Só͘-í tio̍h kín-sīn kiaⁿ-liáu lí lāi-bīn ê kng sī àm."
        ],
        [
          "設使你thong身軀lóng光，無一跡暗，就beh完全光，親像燈ê 光nà-nà teh照你。",
          "Siat-sú lí thong seng-khu lóng kng, bô chi̍t jiah àm, chiū beh oân-choân kng, chhin-chhiūⁿ teng ê kng nà-nà teh chiò lí."
        ],
        [
          "講話ê時有法利賽人請伊saⁿ-kap食。耶穌就入去坐。",
          "Kóng oē ê sî ū Hoat-lī-sài lâng chhiáⁿ i saⁿ-kap chia̍h. Iâ-so͘ chiū ji̍p-khì chē."
        ],
        [
          "Hit-ê法利賽人看見伊bē洗來食，就奇怪。",
          "Hit ê Hoat-lī-sài lâng khoàⁿ-kìⁿ I bē soé lâi chia̍h, chiū kî-koài."
        ],
        [
          "主就對伊講，Taⁿ lín法利賽人清氣杯kap盤 ê外面；但是lín內面就有搶劫kap惡毒滿滿。",
          "Chú chiū tùi i kóng, Taⁿ lín Hoat-lī-sài lâng chheng-khì poe kap poâⁿ ê goā-bīn; nā-sī lín lāi-bīn chiū ū chhiúⁿ-kiap kap ok-to̍k moá-moá."
        ],
        [
          "Lín戇人ah，創造外面ê kiám無也創造內面mah？",
          "Lín gōng lâng ah, chhòng-chō goā-bīn ê kiám bô iā chhòng-chō lāi-bīn mah?"
        ],
        [
          "總是tio̍h將chiah-ê內面ê物賑濟人，就ta̍k項物在lín lóng清氣。",
          "Chóng-sī tio̍h chiong chiah ê lāi-bīn ê mi̍h chín-chè lâng, chiū ta̍k hāng mi̍h chāi lín lóng chheng-khì."
        ],
        [
          "Lín法利賽人有災禍ah！因為lín將薄荷，芸香kap ta̍k樣ê菜蔬十份抽一份，但是公義kap疼上帝ê事就放無要緊；總是chiah-ê是應該tio̍h行ê，hiah-ê也m̄-thang放sak。",
          "Lín Hoat-lī-sài lâng ū chai-ē ah! in-ūi lín chiong po̍k-hô, ûn-hiong kap ta̍k iūⁿ ê chhài-soe cha̍p hūn thiu chi̍t hūn, nā-sī kong-gī kap thiàⁿ Siōng-tè ê sū chiū pàng bô iàu-kín; chóng-sī chiah-ê sī eng-kai tio̍h kiâⁿ ê, hiah-ê iā m̄-thang pàng-sak."
        ],
        [
          "Lín法利賽人有災禍ah！因為lín ài會堂內坐高位，街市裡hō͘人請安。",
          "Lín Hoat-lī-sài lâng ū chai-ē ah! in-ūi lín ài hoē-tn̂g lāi chē koâiⁿ ūi, koe-chhī-ni̍h hō͘ lâng chhéng-an."
        ],
        [
          "Lín有災禍ah！因為lín親像隱密ê墓，人行tī hit頂面m̄知。",
          "Lín ū chai-ē ah! in-ūi lín chhin-chhiūⁿ ún-ba̍t ê bōng, lâng kiâⁿ tī hit téng-bīn m̄ chai."
        ],
        [
          "有一個教律法ê先生應伊講，先生，你講chiah-ê話也暴辱tio̍h阮。",
          "Ū chi̍t ê kà lu̍t-hoat ê sian-siⁿ ìn I kóng, Sian-siⁿ, lí kóng chiah ê oē iā pō͘-jio̍k-tio̍h goán."
        ],
        [
          "若是伊講，Lín教律法ê先生也有災禍ah！因為lín將oh得擔ê擔hō͘人擔；但是lín本身無用一支指頭á來摸hiah-ê擔。",
          "Nā-sī I kóng, Lín kà lu̍t-hoat ê sian-siⁿ iā ū chai-ē ah! in-ūi lín chiong oh-tit taⁿ ê tàⁿ hō͘ lâng taⁿ; nā-sī lín pún-sin bô ēng chi̍t ki chńg-thâu-á lâi bong hiah ê tàⁿ."
        ],
        [
          "Lín有災禍ah！因為lín chhòng先知人ê墓，也lín ê祖bat害死in。",
          "Lín ū chai-ē ah! in-ūi lín chhòng sian-ti lâng ê bōng, iā lín ê chó͘ bat hāi-sí in."
        ],
        [
          "Án-ni，lín ê祖所做ê，lín做干證，koh歡喜伊；因為in害死in，也lín chhòng in ê墓。",
          "Án-ni, lín ê chó͘ só͘ choè ê, lín choè kan-chèng, koh hoaⁿ-hí i; in-ūi in hāi-sí in, iā lín chhòng in ê bōng."
        ],
        [
          "所以上帝ê智慧有講，我beh差先知kap使徒就近in，其中有ê in beh害死伊，有ê in beh khún-tio̍k伊；",
          "Só͘-í Siōng-tè ê Tì-hūi ū kóng, Goá beh chhe sian-ti kap sù-tô͘ chiū-kūn in, kî-tiong ū-ê in beh hāi-sí i, ū-ê in beh khún-tio̍k i;"
        ],
        [
          "致到tùi創造世間以來所流眾先知ê血lóng beh kā chit世代討；",
          "tì-kàu tùi chhòng-chō sè-kan í-lâi só͘ lâu chèng sian-ti ê huih lóng beh kā chit sè-tāi thó;"
        ],
        [
          "就是tùi亞伯ê血到撒迦利亞死tī殿kap壇ê中間ê血，實在ah，我kā lín講，lóng beh對chit世代討。",
          "chiū-sī tùi A-pek ê huih kàu Sat-ka-lī-a sí tī tiān kap toâⁿ ê tiong-kan ê huih, si̍t-chāi ah, goá kā lín kóng, lóng beh tùi chit sè-tāi thó."
        ],
        [
          "Lín教律法ê先生有災禍ah！因為lín將知識ê鎖匙kia̍h去；lín家己m̄入，teh-beh入ê人lín就阻擋伊",
          "Lín kà lu̍t-hoat ê sian-siⁿ ū chai-ē ah! in-ūi lín chiong chai-bat ê só-sî kia̍h-khì; lín ka-kī m̄ ji̍p, teh-beh ji̍p ê lâng lín chiū chó͘-tòng i."
        ],
        [
          "耶穌tùi hia出來ê時，經學士kap法利賽人出力逼伊，激伊講khah choē話；",
          "Iâ-so͘ tùi hia chhut-lâi ê sî, keng-ha̍k-sū kap Hoat-lī-sài lâng chhut-la̍t pek I, kek I kóng khah choē oē;"
        ],
        [
          "當等伊，ài掠伊ê話縫。",
          "tng-tán I, ài lia̍h I ê oē-phāng."
        ]
      ],
      "篇名": "路加福音第十一章"
    }
  ]
}
