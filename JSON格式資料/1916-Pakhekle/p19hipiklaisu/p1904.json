{
  "出版年": "0",
  "文類": "巴克禮譯本",
  "資料": [
    {
      "段": [
        [
          "所以有入伊ê安歇ê應允留teh hō͘咱，就tio̍h驚惶，驚見lín中間kiám-chhái有人親像得無tio̍h。",
          "Só͘-í ū ji̍p I ê an-hioh ê èng-ún lâu-teh hō͘ lán, chiū tio̍h kiaⁿ-hiâⁿ, kiaⁿ-kìⁿ lín tiong-kan kiám-chhái ū lâng chhin-chhiūⁿ tit bô tio̍h."
        ],
        [
          "因為福音有傳hō͘咱，親像傳hō͘ in，總是所聽ê話無利益in，因為聽ê人無用信kap道理相合。",
          "In-ūi hok-im ū thoân hō͘ lán, chhin-chhiūⁿ thoân hō͘ in, chóng-sī só͘ thiaⁿ ê oē bô lī-ek in, in-ūi thiaⁿ ê lâng bô ēng sìn kap tō-lí saⁿ-ha̍p."
        ],
        [
          "因為咱已經信ê，是入chit-ê安歇；照伊所講， 我就tī受氣中chiù-choā講， In斷斷boē得thang入我ê安歇；其實chiah-ê工，tùi創世間以來，已經成lah。",
          "In-ūi lán í-keng sìn ê, sī ji̍p chit ê an-hioh; chiàu I só͘ kóng, Goá chiū tī siū-khì tiong chiù-choā kóng, In toàn-toàn boē tit thang ji̍p goá ê an-hioh;kî-si̍t chiah ê kang, tùi chhòng-sè-kan í-lâi, í-keng chiâⁿ lah."
        ],
        [
          "因為論到第七日，tī某所在有án-ni講，上帝tī第七日明白伊lóng總ê工來安歇；",
          "In-ūi lūn-kàu tē chhit ji̍t, tī bó͘ só͘-chāi ū án-ni kóng, Siōng-tè tī tē chhit ji̍t bêng-pe̍k I lóng-chóng ê kang lâi an-hioh;"
        ],
        [
          "亦tī chit所在koh講， In斷斷boē得thang入我ê安歇。",
          "ia̍h tī chit só͘-chāi koh kóng, In toàn-toàn boē tit-thang ji̍p goá ê an-hioh."
        ],
        [
          "所以chit-ê安歇iáu teh thèng候有人入，但是hiah-ê事先得tio̍h福音ê，因為m̄信thàn，chiah無入；",
          "Só͘-í chit ê an-hioh iáu teh thèng-hāu ū lâng ji̍p, nā-sī hiah ê tāi-seng tit-tio̍h hok-im ê, in-ūi m̄ sìn-thàn, chiah bô ji̍p;"
        ],
        [
          "歷過choē-choē年，tī大衛ê冊內，伊koh定一日，講，今á日，親像頂面所講， 今á日lín若聽見伊ê聲， 就m̄-thang剛硬lín ê心。",
          "le̍k-kè choē-choē nî, tī Tāi-pi̍t ê chheh-lāi, I koh tēng chi̍t ji̍t, kóng, Kin-á-ji̍t, chhin-chhiūⁿ téng-bīn só͘ kóng, Kin-á-ji̍t lín nā thiaⁿ-kìⁿ I ê siaⁿ, Chiū m̄ thang kong-ngī lín ê sim."
        ],
        [
          "因為約書亞若bat用安歇賞賜百姓，就後來的確無講起別日。",
          "In-ūi Iok-su-a nā bat ēng an-hioh siúⁿ-sù peh-sìⁿ, chiū āu-lâi tek-khak bô kóng-khí pa̍t ji̍t."
        ],
        [
          "Tùi án-ni看，iáu有安歇kā上帝ê百姓留teh。",
          "Tùi án-ni khoàⁿ, iáu ū an-hioh kā Siōng-tè ê peh-sìⁿ lâu-teh."
        ],
        [
          "因為入伊ê安歇ê是明白伊lóng總ê工來安歇，",
          "In-ūi ji̍p i ê an-hioh ê sī bêng-pe̍k i lóng-chóng ê kang lâi an-hioh,"
        ],
        [
          "親像上帝明白伊ê工來安歇。所以咱tio̍h盡力來入chit-ê安歇，免得有人跋倒tī siāng hit樣ê m̄信。",
          "chhin-chhiūⁿ Siōng-tè bêng-pe̍k I ê kang lâi an-hioh. Só͘-í lán tio̍h chīn-la̍t lâi ji̍p chit ê an-hioh, bián-tit ū lâng poa̍h-tó tī siāng hit iūⁿ ê m̄ sìn."
        ],
        [
          "因為上帝ê道是活ê，是有功效ê，比一切雙面ê劍khah利，凡若魂kap神，骨節kap骨髓，無m̄刺入破開，心內chiah-ê念頭kap主意亦無m̄鑑察。",
          "In-ūi Siōng-tè ê tō sī oa̍h ê, sī ū kong-hāu ê, pí it-chhè siang-bīn ê kiàm khah lāi, hoān-nā hûn kap sîn, kut-chat kap kut-chhé, bô m̄ chhì-ji̍p phoà-khui, sim-lāi chiah ê liām-thâu kap chú-ì ia̍h bô m̄ kàm-chhat."
        ],
        [
          "Koh所創造ê，tī伊ê面前無一項蓋密:就是萬物掀開露出tī審判咱ê ê目前。",
          "Koh só͘ chhòng-chō ê, tī I ê bīn-chêng bô chi̍t hāng khàm-ba̍t: chiū-sī bān mi̍h hian-khui lō͘-chhut tī sím-phoàⁿ lán ê ê ba̍k-chêng."
        ],
        [
          "所以咱已經有大ê祭司頭，上帝ê Kiáⁿ耶穌，經過hiah-ê天，就tio̍h執守所承認ê。",
          "Só͘-í lán í-keng ū toā ê chè-si-thâu, Siōng-tè ê Kiáⁿ Iâ-so͘, keng-kè hiah ê thiⁿ, chiū tio̍h chip-siú só͘ sêng-jīn ê."
        ],
        [
          "因為咱所有ê祭司頭m̄是boē會體貼咱lóng總ê軟弱；就是凡事平平有受試，但是無罪。",
          "In-ūi lán só͘ ū ê chè-si-thâu m̄ sī boē-oē thé-thiap lán lóng-chóng ê loán-jio̍k; chiū-sī hoān sū pîⁿ-pîⁿ ū siū chhì, nā-sī bô choē."
        ],
        [
          "所以咱tio̍h好膽就近恩典ê座位，thang受憐憫，也得tio̍h恩典，做及時ê幫贊。",
          "Só͘-í lán tio̍h hó-táⁿ chiū-kūn un-tián ê chō-ūi, thang siū lîn-bín, iā tit-tio̍h un-tián, choè ki̍p-sî ê pang-chān."
        ]
      ],
      "篇名": "希伯來書第四章"
    }
  ]
}
