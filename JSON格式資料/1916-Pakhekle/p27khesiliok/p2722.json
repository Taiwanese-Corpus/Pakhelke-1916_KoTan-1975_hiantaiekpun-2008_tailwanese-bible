{
  "出版年": "0",
  "文類": "巴克禮譯本",
  "資料": [
    {
      "段": [
        [
          "天使koh報我看城內街路中有活命水ê河，清亮親像水晶，tùi上帝kap羊羔ê座位流出。",
          "Thiⁿ-sài koh pò goá khoàⁿ siâⁿ-lāi koe-lō͘ tiong ū oa̍h-miā chúi ê hô, chheng-liāng chhin-chhiūⁿ chúi-chiⁿ, tùi Siōng-tè kap Iûⁿ-ko ê chō-ūi lâu chhut."
        ],
        [
          "河ê雙pêng有活命ê樹，結十二樣ê果子，每月結伊ê果子：伊ê樹葉做醫治列邦ê路用。",
          "Hô ê siang-pêng ū oa̍h-miā ê chhiū, kiat cha̍p-jī iūⁿ ê ké-chí, múi ge̍h kiat i ê ké-chí: i ê chhiū-hio̍h choè i-tī lia̍t-pang ê lō͘-ēng."
        ],
        [
          "Lóng無koh有咒詛；是上帝kap羊羔ê座位beh toà tī hia；",
          "Lóng bô koh ū chiù-chó͘; sī Siōng-tè kap Iûⁿ-ko ê chō-ūi beh toà tī hia;"
        ],
        [
          "伊ê奴僕beh服事伊，也beh看見伊ê面；koh伊ê名tī in ê頭額。",
          "I ê lô͘-po̍k beh ho̍k-sāi I, iā beh khoàⁿ-kìⁿ I ê bīn; koh I ê miâ tī in ê thâu-hia̍h."
        ],
        [
          "無koh有暝時；也無欠用燈ê光kap日ê光，因為主上帝beh照光in；也in beh做王，到代代無盡。",
          "Bô koh ū mî-sî; iā bô khiàm-ēng teng ê kng kap ji̍t ê kng, in-ūi Chú Siōng-tè beh chiò-kng in; iā in beh choè ông, kàu tāi-tāi bô chīn."
        ],
        [
          "Koh kā我講，Chiah-ê話是thang信，是真實。主，就是先知人ê神ê上帝，有差伊ê天使，將緊緊的確beh成ê事指示伊ê奴僕。",
          "Koh kā goá kóng, Chiah ê oē sī thang sìn, sī chin-si̍t. Chú, chiū-sī sian-ti lâng ê sîn ê Siōng-tè, ū chhe I ê thiⁿ-sài chiong kín-kín tek-khak beh chiâⁿ ê sū chí-sī I ê lô͘-po̍k."
        ],
        [
          "我緊緊到；守chit本冊讖語ê話ê有福氣。",
          "Goá kín-kín kàu; siú chit pún chheh chhàm-gú ê oē ê ū hok-khì."
        ],
        [
          "我約翰就是聽見koh看見hiah-ê事ê。已經聽見koh看見，就仆落tī天使ê腳前beh拜伊。hit-ê天使就是將chiah-ê事指示我ê。",
          "Goá Iok-hān chiū-sī thiaⁿ-kìⁿ koh khoàⁿ-kìⁿ hiah ê sū ê. Í-keng thiaⁿ-kìⁿ koh khoàⁿ-kìⁿ, chiū phak-lo̍h tī thiⁿ-sài ê kha-chêng beh pài i. hit ê thiⁿ-sài chiū-sī chiong chiah ê sū chí-sī goá ê."
        ],
        [
          "伊kā我講，千萬m̄-thang；我kap你以及你ê兄弟，就是chiah-ê先知，kap守chit本冊ê話ê，平平是做奴僕；你tio̍h拜上帝。",
          "I kā goá kóng, chhian-bān m̄ thang; goá kap lí í-ki̍p lí ê hiaⁿ-tī, chiū-sī chiah ê sian-ti, kap siú chit pún chheh ê oē ê, pîⁿ-pîⁿ sī choè lô͘-po̍k; lí tio̍h pài Siōng-tè."
        ],
        [
          "Koh kā我講，莫得封chit-ê冊所有讖語ê話，因為日期近lah。",
          "Koh kā goá kóng, Bo̍h-tit hong chit ê chheh só͘ ū chhàm-gú ê oē, in-ūi ji̍t-kî kūn lah."
        ],
        [
          "不義ê，hō͘伊猶原不義；污穢ê，hō͘伊猶原污穢；義ê，hō͘伊猶原行義；聖ê，hō͘伊猶原做聖。",
          "Put-gī ê, hō͘ i iû-goân put-gī; ù-oè ê, hō͘ i iû-goân ù-oè; gī ê, hō͘ i iû-goân kiâⁿ gī; sèng ê, hō͘ i iû-goân choè sèng."
        ],
        [
          "我緊緊到；報應在tī我，beh照ta̍k人ê所做來報伊。",
          "Goá kín-kín kàu; pò-èng chāi-tī goá, beh chiàu ta̍k lâng ê só͘ choè lâi pò i."
        ],
        [
          "我是A-lī-hoat koh是O-bí-ka，是頭一個，是路尾ê，是起頭，是soah尾。",
          "Goá sī A-lī-hoat koh sī O-bí-ka, sī thâu-chi̍t ê, sī lō͘-bé ê, sī khí-thâu, sī soah-bé."
        ],
        [
          "洗清in ê三個人有福氣，beh hō͘ in有權tī活命ê樹，koh tùi chiah-ê門入城。",
          "Soé-chheng in ê saⁿ ê lâng ū hok-khì, beh hō͘ in ū koân tī oa̍h-miā ê chhiū, koh tùi chiah ê mn̂g ji̍p siâⁿ."
        ],
        [
          "Tī外面就有hiah-ê狗、行邪術ê、行淫亂ê、thâi人ê、拜偶像ê，kap一切好白賊來行伊ê。",
          "Tī goā-bīn chiū ū hiah ê káu, kiâⁿ siâ-su̍t ê, kiâⁿ îm-loān ê, thâi lâng ê, pài ngó͘-siōng ê, kap it-chhè hò͘ⁿ pe̍h-chha̍t lâi kiâⁿ i ê."
        ],
        [
          "我耶穌已經差我ê天使為tio̍h chiah-ê教會，對lín證明chiah-ê事。我是大衛ê根頭，koh是伊ê後裔，是光光ê啟明星。",
          "Goá Iâ-so͘ í-keng chhe goá ê thiⁿ-sài ūi-tio̍h chiah ê kàu-hoē, tùi lín chèng-bêng chiah ê sū. Goá sī Tāi-pi̍t ê kun-thâu, koh sī i ê hō͘-è, sī kng-kng ê khé-bêng-chhiⁿ."
        ],
        [
          "聖神kap新娘lóng講，來。聽見ê人tio̍h講，來。嘴乾ê人tio̍h來。意愛ê人thang白白得tio̍h活命ê水。",
          "Sèng Sîn kap sin-niû lóng kóng, Lâi. Thiaⁿ-kìⁿ ê lâng tio̍h kóng, Lâi. Chhùi-ta ê lâng tio̍h lâi. Ì-ài ê lâng thang pe̍h-pe̍h tit-tio̍h oa̍h-miā ê chúi."
        ],
        [
          "我tùi凡若聽chit本冊讖語ê話ê人做干證，設使有人加添伊，上帝beh將chit本冊所記ê災禍加添tī伊；",
          "Goá tùi hoān-nā thiaⁿ chit pún chheh chhàm-gú ê oē ê lâng choè kan-chèng, siat-sú ū lâng ke-thiⁿ i, Siōng-tè beh chiong chit pún chheh só͘ kì ê chai-ē ke-thiⁿ tī i;"
        ],
        [
          "設使有人刪除chit本讖語ê冊ê話，上帝也beh tùi chit本冊所記活命ê樹kap聖城，刪除伊ê份額。",
          "siat-sú ū lâng san-tû chit pún chhàm-gú ê chheh ê oē, Siōng-tè iā beh tùi chit pún chheh só͘ kì oa̍h-miā ê chhiū kap sèng-siâⁿ, san-tû i ê hūn-gia̍h."
        ],
        [
          "干證chiah-ê事ê講，Tio̍h，我緊緊到。À-bēng；主耶穌ah，你tio̍h來。",
          "Kan-chèng chiah ê sū ê kóng, Tio̍h, goá kín-kín kàu. À-bēng; Chú Iâ-so͘ ah, li tio̍h lâi."
        ],
        [
          "願主耶穌ê恩典kap眾聖徒saⁿ-kap tī-teh。À-bēng。",
          "Goān Chú Iâ-so͘ ê un-tián kap chèng sèng-tô͘ saⁿ-kap tī-teh. À-bēng."
        ]
      ],
      "篇名": "啟示錄第二十二章"
    }
  ]
}
