{
  "出版年": "0",
  "文類": "巴克禮譯本",
  "資料": [
    {
      "段": [
        [
          "我kiám boē得自由mah？Kiám m̄是使徒mah？Kiám m̄-bat看見咱ê主耶穌mah？Lín kiám m̄是我tiàm-tī主做成ê工mah？",
          "Goá kiám boē tit chū-iû mah? Kiám m̄ sī sù-tô͘ mah? Kiám m̄ bat khoàⁿ-kìⁿ lán ê Chú Iâ-so͘ mah? Lín kiám m̄ sī goá tiàm-tī Chú choè-chiâⁿ ê kang mah?"
        ],
        [
          "設使對tī別人我m̄是使徒，對tī lín我無m̄是；因為lín tiàm-tī主就是我做使徒ê印證。",
          "Siat-sú tùi tī pa̍t lâng goá m̄ sī sù-tô͘, tùi tī lín goá bô m̄ sī; in-ūi lín tiàm-tī Chú chiū-sī goá choè sù-tô͘ ê ìn-chèng."
        ],
        [
          "有查問我ê，我就用chit-ê家己分訴。",
          "Ū chhâ-mn̄g goá ê, goá chiū ēng chit-ê ka-kī hun-sò͘."
        ],
        [
          "阮kiám無權thang lim thang食mah？",
          "Goán kiám bô koân thang lim thang chia̍h mah?"
        ],
        [
          "阮kiám無權thang娶信主ê姊妹做bó͘來kap阮saⁿ-kap行，親像其餘ê使徒，kap主ê兄弟，kap磯法mah？",
          "Goán kiám bô koân thang chhoā sìn Chú ê chí-bē choè bó͘ lâi kap goán saⁿ-kap kiâⁿ, chhin-chhiūⁿ kî-û ê sù-tô͘, kap Chú ê hiaⁿ-tī, kap Ki-hoat mah?"
        ],
        [
          "á是kan-ta我kap巴拿巴無權thang免做工mah？",
          "Á-sī kan-ta goá kap Pa-ná-pa bô koân thang bián choè kang mah?"
        ],
        [
          "甚麼人當兵，來食家己ê糧mah？甚麼人栽葡萄園，無食伊ê果子mah？甚麼人飼cheng-siⁿ，無食hit陣ê奶mah？",
          "Sím-mi̍h lâng tng peng, lâi chia̍h ka-kī ê niû mah? sím-mi̍h lâng chai phû-tô hn̂g, bô chia̍h i ê ké-chí mah? sím-mi̍h lâng chhī cheng-siⁿ, bô chia̍h hit tīn ê lin mah?"
        ],
        [
          "我講chiah-ê kiám是照人ê意見mah？á是律法無án-ni講mah？",
          "Goá kóng chiah-ê kiám sī chiàu lâng ê ì-kiàn mah? Á-sī lu̍t-hoat bô án-ni kóng mah?"
        ],
        [
          "因為tī摩西ê律法有記載講，磨五穀ê牛，莫得láng伊ê嘴。上帝kiám是致意tī牛mah？",
          "In-ūi tī Mô͘-se ê lu̍t-hoat ū kì-chài kóng, Bō ngó͘-kok ê gû, bo̍h-tit láng i ê chhùi. Siōng-tè kiám sī tì-ì tī gû mah?"
        ],
        [
          "á是一概為tio̍h咱來講伊？真正是為tio̍h咱來寫；因為犁園ê tio̍h存ǹg望來犁；磨五穀ê tio̍h ǹg望saⁿ-kap有份來磨。",
          "Á-sī it-khài ūi-tio̍h lán lâi kóng i? Chin-chiàⁿ sī ūi-tio̍h lán lâi siá; in-ūi loê hn̂g ê tio̍h chûn ǹg-bāng lâi loê; bō ngó͘-kok ê tio̍h ǹg-bāng saⁿ-kap ū hūn lâi bō."
        ],
        [
          "阮若將屬tī神ê物也tī lín中間，就tùi lín收成屬tī肉體ê物，kiám是過頭mah？",
          "Goán nā chiong sio̍k tī sîn ê mi̍h iā tī lín tiong-kan, chiū tùi lín siu-sêng sio̍k tī jio̍k-thé ê mi̍h, kiám sī kè-thâu mah?"
        ],
        [
          "別人對tī lín尚且有份chit-ê權柄，何況阮mah？總是阮m̄-bat用chit-ê權，反tńg吞忍ta̍k項ê事，免得阮有甚麼阻擋基督ê福音。",
          "Pa̍t lâng tùi tī lín siōng-chhiáⁿ ū hūn chit ê koân-pèng, hô-hòng goán mah? Chóng-sī goán m̄ bat ēng chit ê koân, hoán-tńg thun-lún ta̍k hāng ê sū, bián-tit goán ū sím-mi̍h chó͘-tòng Ki-tok ê hok-im."
        ],
        [
          "Kiám m̄知tio̍h磨tī聖ê事ê食殿內ê物，跟隨祭壇ê，kap祭壇saⁿ-kap分物mah？",
          "Kiám m̄ chai tio̍h-boâ tī sèng ê sū ê chia̍h tiān-lāi ê mi̍h, kun-sûi chè-toâⁿ ê, kap chè-toâⁿ saⁿ-kap pun mi̍h mah?"
        ],
        [
          "親像án-ni，主設法hō͘傳福音ê人tio̍h tùi福音來度活。",
          "Chhin-chhiūⁿ án-ni, Chú siat-hoat hō͘ thoân hok-im ê lâng tio̍h tùi hok-im lâi tō͘ oa̍h."
        ],
        [
          "但是chiah-ê事我lóng未bat用；koh我寫chiah-ê m̄是ài人án-ni款待我；因為我寧可死，不致人hō͘我所誇口ê歸tī空空。",
          "Nā-sī chiah ê sū goá lóng bē bat ēng; koh goá siá chiah-ê m̄ sī ài lâng án-ni khoán-thāi goá; in-ūi goá lêng-khó͘ sí, put-tì lâng hō͘ goá só͘ khoa-kháu ê kui tī khang-khang."
        ],
        [
          "我傳福音m̄是thang誇口ê事，是不得已nā-tiāⁿ；因為若無傳福音，我就有災禍。",
          "Goá thoân hok-im m̄ sī thang khoa-kháu ê sū, sī put-tek-í nā-tiāⁿ; in-ūi nā bô thoân hok-im, goá chiū ū chai-ē."
        ],
        [
          "我若甘心做chit-ê事，就有報賞；就若m̄甘心，有職任已經交代我lah。",
          "Goá nā kam-sim choè chit ê sū, chiū ū pò-siúⁿ; chiū nā m̄ kam-sim, ū chit-jīm í-keng kau-tāi goá lah."
        ],
        [
          "Án-ni我ê報賞是甚麼ah？就是我teh傳福音，hō͘人免所費也會得tio̍h福音；免得我tī福音所有ê權用到盡。",
          "Án-ni goá ê pò-siúⁿ sī sím-mi̍h ah? Chiū-sī goá teh thoân hok-im, hō͘ lâng bián só͘-hùi iā oē tit-tio̍h hok-im; bián-tit goá tī hok-im só͘ ū ê koân ēng kàu chīn."
        ],
        [
          "我對tī眾人sui-bóng是自由，iáu-kú將家己做眾人ê奴僕，為tio̍h beh得tio̍h人ná choē。",
          "Goá tùi tī chèng lâng sui-bóng sī chū-iû, iáu-kú chiong ka-kī choè chèng lâng ê lô͘-po̍k, ūi-tio̍h beh tit-tio̍h lâng ná choē."
        ],
        [
          "Ǹg猶太人我就親像猶太人，beh得tio̍h猶太人；ǹg法下ê人，我雖然本身無屬tī法下，就親像法下ê人，beh得tio̍h法下ê人。",
          "Ǹg Iû-thài lâng goá chiū chhin-chhiūⁿ Iû-thài lâng, beh tit-tio̍h Iû-thài lâng; ǹg hoat ē ê lâng, goá sui-jiân pún-sin bô sio̍k tī hoat ē, chiū chhin-chhiūⁿ hoat ē ê lâng, beh tit-tio̍h hoat ē ê lâng."
        ],
        [
          "Ǹg法外ê人，我就親像法外人，beh得tio̍h法外ê人；其實我m̄是tī上帝ê法外，就是tī基督ê法內。",
          "Ǹg hoat goā ê lâng, goá chiū chhin-chhiūⁿ hoat goā lâng, beh tit-tio̍h hoat goā ê lâng; kî-si̍t goá m̄ sī tī Siōng-tè ê hoat goā, chiū-sī tī Ki-tok ê hoat lāi."
        ],
        [
          "Ǹg軟弱ê人，我就成做軟弱，beh得tio̍h軟弱ê人。Ǹg ta̍k號人，我成做ta̍k號款，一概是beh救人。",
          "Ǹg loán-jio̍k ê lâng goá chiū chiâⁿ-choè loán-jio̍k, beh tit-tio̍h loán-jio̍k ê lâng. Ǹg ta̍k hō lâng, goá chiâⁿ-choè ta̍k hō khoán, it-khài sī beh kiù lâng."
        ],
        [
          "ta̍k項事我因為福音來行，是hō͘我thang saⁿ-kap有份tī福音。",
          "Ta̍k hāng sū goá in-ūi hok-im lâi kiâⁿ, sī hō͘ goá thang saⁿ-kap ū hūn tī hok-im."
        ],
        [
          "Kiám m̄知在場tàu走ê ta̍k-ê lóng走，但是得tio̍h報賞ê只有一個；lín tio̍h án-ni走chiah thang得tio̍h。",
          "Kiám m̄ chai chāi-tiûⁿ tàu-cháu ê ta̍k ê lóng cháu, nā-sī tit-tio̍h pò-siúⁿ ê chí ū chi̍t-ê; lín tio̍h án-ni cháu chiah thang tit-tio̍h."
        ],
        [
          "見若鬥力ê ta̍k項事撙節；in是beh得tio̍h會敗壞ê冕旒，但是咱是beh得tio̍h boē敗壞ê。",
          "Kìⁿ-nā tàu-la̍t ê ta̍k hāng sū chún-chat; in sī beh tit-tio̍h oē pāi-hoāi ê bián-liû, nā-sī lán sī beh tit-tio̍h boē pāi-hoāi ê."
        ],
        [
          "所以我án-ni teh走，m̄是親像無定tio̍h ê方向；我phah拳，無親像teh phah空氣；",
          "Só͘-í goá án-ni teh cháu, m̄ sī chhin-chhiūⁿ bô tiāⁿ-tio̍h ê hng-hiùⁿ; goá phah kûn, bô chhin-chhiūⁿ teh phah khong-khì;"
        ],
        [
          "我phah我ê身軀到thiám-thiám，hō͘伊降服；驚了我已經傳hō͘別人，本身kiám-chhái tú-tio̍h拒絕。",
          "goá phah goá ê seng-khu kàu thiám-thiám, hō͘ i hâng-ho̍k; kiaⁿ-liáu goá í-keng thoân hō͘ pa̍t lâng, pún-sin kiám-chhái tú-tio̍h kū-choa̍t."
        ]
      ],
      "篇名": "哥林多前書第九章"
    }
  ]
}
