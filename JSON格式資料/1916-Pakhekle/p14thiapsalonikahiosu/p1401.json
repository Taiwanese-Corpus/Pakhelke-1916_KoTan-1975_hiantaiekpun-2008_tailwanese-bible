{
  "出版年": "0",
  "文類": "巴克禮譯本",
  "資料": [
    {
      "段": [
        [
          "保羅kap西拉以及提摩太，phoe寄hō͘帖撒羅尼迦人ê教會，就是tiàm-tī咱ê父上帝kap主耶穌基督ê：",
          "Pó-lô kap Se-lah í-ki̍p Thê-mô͘-thài,phoe kià hō͘ Thiap-sat-lô-nî-ka lâng ê kàu-hoē, chiū-sī tiàm-tī lán ê Pē Siōng-tè kap Chú Iâ-so͘ Ki-tok ê:"
        ],
        [
          "願lín tùi父上帝kap主耶穌基督得tio̍h恩典平安。",
          "goān lín tùi Pē Siōng-tè kap Chú Iâ-so͘ Ki-tok tit-tio̍h un-tián pêng-an."
        ],
        [
          "兄弟ah，阮應該為tio̍h lín常常感謝上帝，這本是合宜ê，因為lín ê信益發長大，koh lín眾人ta̍k ê相疼ê心lóng充足；",
          "Hiaⁿ-tī ah, goán eng-kai ūi-tio̍h lín siông-siông kám-siā Siōng-tè, che pún sī ha̍p-gî ê, in-ūi lín ê sìn it-hoat tióng-toā, koh lín chèng lâng ta̍k ê saⁿ-thiàⁿ ê sim lóng chhiong-chiok;"
        ],
        [
          "致到阮tī上帝chiah-ê教會將lín來誇口，因為lín tī一切ê khún-tio̍k kap所受ê患難中，有存吞忍kap信ê心；",
          "tì-kàu goán tī Siōng-tè chiah ê kàu-hoē chiong lín lâi khoa-kháu, in-ūi lín tī it-chhè ê khún-tio̍k kap só͘ siū ê hoān-lān tiong, ū chûn thun-lún kap sìn ê sim;"
        ],
        [
          "這就是上帝公義審判bêng ê憑據，hō͘ lín thang算做能堪得tī上帝ê 國，就是lín為tio̍h伊受苦ê。",
          "che chiū-sī Siōng-tè kong-gī sím-phoàⁿ bêng ê pîn-kù, hō͘ lín thang sǹg choè oē kham-tit tī Siōng-tè ê kok, chiū-sī lín ūi-tio̍h i siū-khó͘ ê."
        ],
        [
          "因為上帝照公義，beh用患難報應hiah-ê hō͘ lín tú-tio̍h患難ê人，",
          "In-ūi Siōng-tè chiàu kong-gī, beh ēng hoān-lān pò-èng hiah ê hō͘ lín tú-tio̍h hoān-lān ê lâng,"
        ],
        [
          "也beh hō͘ lín chiah-ê受患難ê人kap阮同得tio̍h安歇，就是tī主耶穌kap伊有權能ê天使，tī火燄中，",
          "iā beh hō͘ lín chiah ê siū hoān-lān ê lâng kap goán tâng tit-tio̍h an-hioh, chiū-sī tī Chú Iâ-so͘ kap I ū koân-lêng ê thiⁿ-sài, tī hé-iām tiong,"
        ],
        [
          "tùi天顯現ê時，來報冤tī hiah-ê m̄-bat上帝kap m̄順服咱ê主耶穌ê福音ê；",
          "tùi thiⁿ hián-hiān ê sî, lâi pò-oan tī hiah ê m̄ bat Siōng-tè kap m̄ sūn-ho̍k lán ê Chú Iâ-so͘ ê hok-im ê;"
        ],
        [
          "chit號人beh受刑罰，就是永遠ê滅無，離開主ê面前kap伊權能ê榮光，",
          "chit hō lâng beh siū hêng-hoa̍t, chiū-sī éng-oán ê bia̍t-bô, lī-khui Chú ê bīn-chêng kap I koân-lêng ê êng-kng,"
        ],
        [
          "當主臨到ê日，就是伊beh tī chiah-ê聖徒得tio̍h榮光，也tī hit日伊beh tī lóng總信ê人得tio̍h o-ló，因為阮tùi lín所干證ê lín有信。",
          "tng Chú lîm-kàu ê ji̍t, chiū-sī I beh tī chiah ê sèng-tô͘ tit-tio̍h êng-kng, iā tī hit ji̍t I beh tī lóng-chóng sìn ê lâng tit-tio̍h o-ló, in-ūi goán tùi lín só͘ kan-chèng ê lín ū sìn."
        ],
        [
          "為tio̍h án-ni阮也常常替lín祈禱，願咱ê上帝看lín做能堪得tī所受ê召，koh用權能來完滿一切所欣慕ê好，kap tùi信所做ê 工，",
          "Ūi-tio̍h án-ni goán iā siông-siông thoè lín kî-tó, goān lán ê Siōng-tè khoàⁿ lín choè oē kham-tit tī só͘ siū ê tiàu, koh ēng koân-lêng lâi oân-moá it-chhè só͘ him-bō͘ ê hó, kap tùi sìn só͘ choè ê kang,"
        ],
        [
          "hō͘咱ê主耶穌ê名tī lín得tio̍h榮光，lín也tī伊得tio̍h榮光，照咱ê上帝kap主耶穌基督ê恩。",
          "hō͘ lán ê Chú Iâ-so͘ ê miâ tī lín tit-tio̍h êng-kng, lín iā tī I tit-tio̍h êng-kng, chiàu lán ê Siōng-tè kap Chú Iâ-so͘ Ki-tok ê un."
        ]
      ],
      "篇名": "帖撒羅尼迦後書第一章"
    }
  ]
}
