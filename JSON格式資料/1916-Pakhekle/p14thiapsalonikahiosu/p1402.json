{
  "出版年": "0",
  "文類": "巴克禮譯本",
  "資料": [
    {
      "段": [
        [
          "兄弟ah，論到咱ê主耶穌基督ê臨到，kap咱chiah-ê聚集歸伊，阮求lín，",
          "Hiaⁿ-tī ah, lūn-kàu lán ê Chú Iâ-so͘ Ki-tok ê lîm-kàu, kap lán chiah-ê chū-chi̍p kui I, goán kiû lín,"
        ],
        [
          "無論tùi神，á是tùi話，á是tùi phoe假冒阮ê名ê，講主ê日現在到lah，lín ê心志莫得快快搖動，也莫得驚惶；",
          "bô lūn tùi sîn, á-sī tùi oē, á-sī tùi phoe ká-mō͘ goán ê miâ ê, kóng Chú ê ji̍t hiān-chāi kàu lah, lín ê sim-chì bo̍h-tit khoài-khoài iô-tāng, iā bo̍h-tit kiaⁿ-hiâⁿ;"
        ],
        [
          "無論用甚麼法，一概莫得hō͘人引誘；因為hit日猶未到，的確事先有背教ê事，kap hit-ê罪惡ê人，就是沉淪ê人，出現；",
          "bô lūn ēng sím-mi̍h hoat, it-khài bo̍h-tit hō͘ lâng ín-iú; in-ūi hit ji̍t iáu-bē kàu, tek-khak tāi-seng ū poē-kàu ê sū, kap hit ê choē-ok ê lâng, chiū-sī tîm-lûn ê lâng, chhut-hiān;"
        ],
        [
          "伊是做對敵，也自高poâⁿ過一切稱做上帝kap受敬拜ê；甚至坐tī上帝ê殿，表明做上帝。",
          "i sī choè tùi-te̍k, iā chū-ko poâⁿ-kè it-chhè chheng choè Siōng-tè kap siū kèng-pài ê; sīm-chì chē tī Siōng-tè ê tiān, piáu-bêng choè Siōng-tè."
        ],
        [
          "我iáu kap lín tī-teh ê時，bat將chiah-ê事kā lín講，lín kiám boē記得mah？",
          "Goá iáu kap lín tī-teh ê sî, bat chiong chiah ê sū kā lín kóng, lín kiám boē kì-tit mah?"
        ],
        [
          "Taⁿ hit-ê阻擋伊，hō͘伊到伊ê期chiah出現ê，lín也知。",
          "Taⁿ hit ê chó͘-tòng i, hō͘ i kàu i ê kî chiah chhut-hiān ê, lín iā chai."
        ],
        [
          "因為不法ê祕密已經teh運動，獨獨現今有一個阻擋伊ê，直到hit-ê阻擋ê tùi中央除去。",
          "In-ūi put-hoat ê pì-bi̍t í-keng teh ūn-tōng, to̍k-to̍k hiān-kim ū chi̍t ê chó͘-tòng i ê, ti̍t-kàu hit ê chó͘-tòng ê tùi tiong-ng tû-khì."
        ],
        [
          "Hit時hit-ê不法ê beh出現，主耶穌beh用伊ê 口氣來滅伊，用伊臨到ê顯現來廢無伊。",
          "Hit sî hit ê put-hoat ê beh chhut-hiān, Chú Iâ-so͘ beh ēng I ê kháu-khì lâi bia̍t i, ēng I lîm-kàu ê hián-hiān lâi hoè-bô i."
        ],
        [
          "Hit-ê不法ê臨到是照撒旦ê運行，用一切ê權能、神蹟，kap假 ê兆頭，",
          "Hit ê put-hoat ê lîm-kàu sī chiàu Sat-tàn ê ūn-hêng, ēng it-chhè ê koân-lêng, sîn-jiah, kap ké ê tiāu-thâu,"
        ],
        [
          "koh用一切不義ê詭譎行tī hiah-ê teh沉淪ê，因為in無接納真理ê疼來得救。",
          "koh ēng it-chhè put-gī ê khúi-khiat kiâⁿ tī hiah ê teh tîm-lûn ê, in-ūi in bô chiap-la̍p chin-lí ê thiàⁿ lâi tit kiù."
        ],
        [
          "為tio̍h án-ni上帝將差謬ê運行降hō͘ in，hō͘ in信白賊；",
          "Ūi-tio̍h án-ni Siōng-tè chiong chha-biū ê ūn-hêng kàng hō͘ in, hō͘ in sìn pe̍h-chha̍t;"
        ],
        [
          "hō͘見若m̄信真理，去歡喜不義ê，lóng受擬斷。",
          "hō͘ kìⁿ-nā m̄ sìn chin-lí, khì hoaⁿ-hí put-gī ê, lóng siū gí-toàn."
        ],
        [
          "但是主所疼ê兄弟ah，阮應該替lín常常感謝上帝，因為上帝tùi起頭揀lín，beh hō͘ lín得救，是在tī神ê成聖kap信真理。",
          "Nā-sī Chú só͘ thiàⁿ ê hiaⁿ-tī ah, goán eng-kai thoè lín siông-siông kám-siā Siōng-tè, in-ūi Siōng-tè tùi khí-thâu kéng lín, beh hō͘ lín tit kiù, sī chāi-tī Sîn ê chiâⁿ-sèng kap sìn chin-lí."
        ],
        [
          "為tio̍h chit-ê，伊對阮所傳ê福音bat召lín，來得tio̍h咱ê主耶穌基督ê榮光。",
          "Ūi-tio̍h chit-ê, I tùi goán só͘ thoân ê hok-im bat tiàu lín, lâi tit-tio̍h lán ê Chú Iâ-so͘ Ki-tok ê êng-kng."
        ],
        [
          "所以，兄弟ah，tio̍h khiā在；lín所得tio̍h ê傳授，無論是tùi嘴講ê，á是tùi阮ê phoe，凡所學習ê，tio̍h執守伊。",
          "Só͘-í, hiaⁿ-tī ah, tio̍h khiā-chāi; lín só͘ tit-tio̍h ê thoân-siū, bô lūn sī tùi chhùi kóng ê, á-sī tùi goán ê phoe, hoān só͘ ha̍k-si̍p ê, tio̍h chip-siú i."
        ],
        [
          "咱ê主耶穌基督，kap咱ê父上帝，就是疼咱，也tī恩典將永遠ê安慰kap好e5 ng3望賞賜咱ê，",
          "Lán ê Chú Iâ-so͘ Ki-tok, kap lán ê Pē Siōng-tè, chiū-sī thiàⁿ lán, iā tī un-tián chiong éng-oán ê an-ùi kap hó ê ǹg-bāng siúⁿ-sù lán ê,"
        ],
        [
          "願伊安慰lín ê心，堅固lín tī一切好ê所行，好ê所講。",
          "goān I an-ùi lín ê sim, kian-kò͘ lín tī it-chhè hó ê só͘ kiâⁿ, hó ê só͘ kóng."
        ]
      ],
      "篇名": "帖撒羅尼迦後書第二章"
    }
  ]
}
