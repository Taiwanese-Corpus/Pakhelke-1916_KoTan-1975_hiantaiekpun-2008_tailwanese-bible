{
  "出版年": "0",
  "文類": "巴克禮譯本",
  "資料": [
    {
      "段": [
        [
          "保羅kap西拉以及提摩太，phoe寄hō͘帖撒羅尼迦人ê教會，就是tiàm-tī父上帝kap主耶穌基督ê；願lín得tio̍h恩典平安。",
          "Pó-lô kap Se-lah í-ki̍p Thê-mô͘-thài,phoe kià hō͘ Thiap-sat-lô-nî-ka lâng ê kàu-hoē, chiū-sī tiàm-tī Pē Siōng-tè kap Chú Iâ-so͘ Ki-tok ê; goān lín tit-tio̍h un-tián pêng-an."
        ],
        [
          "阮為tio̍h lín眾人常常感謝上帝，tī祈禱ê中間siàu念lín；",
          "Goán ūi-tio̍h lín chèng lâng siông-siông kám-siā Siōng-tè, tī kî-tó ê tiong-kan siàu-liām lín;"
        ],
        [
          "tī上帝咱ê父ê面前，長長siàu念lín有信就行做，有仁愛就tio̍h磨，有ǹg望咱ê主耶穌基督就吞忍。",
          "tī Siōng-tè lán ê Pē ê bīn-chêng, tn̂g-tn̂g siàu-liām lín ū sìn chiū kiâⁿ-choè, ū jîn-ài chiū tio̍h-boâ, ū ǹg-bāng lán ê Chú Iâ-so͘ Ki-tok chiū thun-lún."
        ],
        [
          "上帝所疼ê兄弟ah，阮知lín ê受揀選。",
          "Siōng-tè só͘ thiàⁿ ê hiaⁿ-tī ah, goán chai lín ê siū kéng-soán."
        ],
        [
          "因為阮ê福音到tī lín，m̄是在tī講話nā-tiāⁿ，是在tī權能，在tī聖神，kap堅固ê信；親像lín知阮tī lín中間，為tio̍h lín來成做甚麼等號ê人。",
          "In-ūi goán ê hok-im kàu tī lín, m̄ sī chāi-tī kóng oē nā-tiāⁿ, sī chāi-tī koân-lêng, chāi-tī Sèng Sîn, kap kian-kò͘ ê sìn; chhin-chhiūⁿ lín chai goán tī lín tiong-kan, ūi-tio̍h lín lâi chiâⁿ-choè sím-mi̍h téng-hō ê lâng."
        ],
        [
          "Koh lín已經tī choē-choē苦難，用聖神所賞賜ê歡喜，來承受道理，就學阮也學主，",
          "Koh lín í-keng tī choē-choē khó͘-lān, ēng Sèng Sîn só͘ siúⁿ-sù ê hoaⁿ-hí, lâi sêng-siū tō-lí, chiū o̍h goán iā o̍h Chú,"
        ],
        [
          "致到lín做馬其頓，亞該亞lóng總信ê人ê模樣。",
          "tì-kàu lín choè Má-kî-tùn,A-kai-a lóng-chóng sìn ê lâng ê bô͘-iūⁿ."
        ],
        [
          "因為主ê道理tùi lín傳出，m̄-nā tī馬其頓kap亞該亞nā-tiāⁿ，就是lín ǹg上帝ê信已經ta̍k所在報揚，致到阮m̄免講甚麼。",
          "In-ūi Chú ê tō-lí tùi lín thoân-chhut, m̄ nā tī Má-kî-tùn kap A-kai-a nā-tiāⁿ, chiū-sī lín ǹg Siōng-tè ê sìn í-keng ta̍k só͘-chāi pò-iông, tì-kàu goán m̄ bián kóng sím-mi̍h."
        ],
        [
          "因為in家己報明講阮到lín中間是甚麼款，也lín怎樣有離開偶像，歸tī上帝，來服事活koh真ê上帝；",
          "In-ūi in ka-kī pò-bêng kóng goán kàu lín tiong-kan sī sím-mi̍h khoán, iā lín cháiⁿ-iūⁿ ū lī-khui ngó͘-siōng, kui tī Siōng-tè, lâi ho̍k-sāi oa̍h koh chin ê Siōng-tè;"
        ],
        [
          "也thèng候伊ê Kiáⁿ tùi天落來，就是伊tùi死人中hō͘伊koh活ê耶穌，是hit-ê拯救咱出將來ê受氣ê。",
          "iā thèng-hāu I ê Kiáⁿ tùi thiⁿ lo̍h-lâi, chiū-sī I tùi sí-lâng tiong hō͘ I koh-oa̍h ê Iâ-so͘, sī hit ê chín-kiù lán chhut chiong-lâi ê siū-khì ê."
        ]
      ],
      "篇名": "帖撒羅尼迦前書第一章"
    }
  ]
}
