{
  "出版年": "0",
  "文類": "巴克禮譯本",
  "資料": [
    {
      "段": [
        [
          "Tùi上帝ê旨意做基督耶穌ê使徒，保羅，phoe寄hō͘ tiàm以弗所chiah-ê聖徒，忠信tī基督耶穌ê；",
          "Tùi Siōng-tè ê chí-ì choè Ki-tok Iâ-so͘ ê sù-tô͘, Pó-lô, phoe kià hō͘ tiàm Í-hut-só͘ chiah ê sèng-tô͘, tiong-sìn tī Ki-tok Iâ-so͘ ê;"
        ],
        [
          "願lín對咱ê父上帝kap主耶穌基督得tio̍h恩典平安。",
          "goān lín tùi lán ê Pē Siōng-tè kap Chú Iâ-so͘ Ki-tok tit-tio̍h un-tián pêng-an."
        ],
        [
          "願咱ê主耶穌基督ê上帝，也是伊ê父，得tio̍h o-ló；伊tī基督bat賞賜咱tī天裡ta̍k項屬tī神ê福氣；",
          "Goān lán ê Chú Iâ-so͘ Ki-tok ê Siōng-tè, iā sī I ê Pē, tit-tio̍h o-ló; I tī Ki-tok bat siúⁿ-sù lán tī thiⁿ-ni̍h ta̍k hāng sio̍k tī sîn ê hok-khì;"
        ],
        [
          "就是照伊創造世間ê事先tī基督揀咱，hō͘咱tī伊ê面前成做聖，無thang嫌；",
          "chiū-sī chiàu I chhòng-chō sè-kan ê tāi-seng tī Ki-tok kéng lán, hō͘ lán tī I ê bīn-chêng chiâⁿ-choè sèng, bô thang hiâm;"
        ],
        [
          "伊照伊ê旨意所歡喜ê，用仁愛事先定tio̍h咱tùi耶穌基督得tio̍h做kiáⁿ，來歸tī伊，",
          "I chiàu I ê chí-ì só͘ hoaⁿ-hí ê, ēng jîn-ài tāi-seng tiāⁿ-tio̍h lán tùi Iâ-so͘ Ki-tok tit-tio̍h choè kiáⁿ, lâi kui tī I,"
        ],
        [
          "hō͘伊恩典ê榮光得tio̍h o-ló；chit-ê恩典就是伊tī所疼ê Kiáⁿ賞賜咱ê；",
          "hō͘ I un-tián ê êng-kng tit-tio̍h o-ló; chit ê un-tián chiū-sī I tī só͘ thiàⁿ ê Kiáⁿ siúⁿ-sù lán ê;"
        ],
        [
          "tiàm-tī伊咱tùi伊ê血得tio̍h贖回，赦免罪過，照伊恩典ê富有；",
          "tiàm-tī I lán tùi I ê huih tit-tio̍h sio̍k-hoê, sià-bián choē-koà, chiàu I un-tián ê pù-ū;"
        ],
        [
          "伊將chit-ê恩典，用ta̍k樣ê智慧kap見識，賞賜咱到滿滿；",
          "I chiong chit ê un-tián, ēng ta̍k iūⁿ ê tì-hūi kap kiàn-sek, siúⁿ-sù lán kàu moá-moá;"
        ],
        [
          "已經hō͘咱知伊旨意ê奧妙，照伊ê好意，就是伊tī本身所事先定tio̍h ê，",
          "í-keng hō͘ lán chai I chí-ì ê ò-biāu, chiàu I ê hó-ì, chiū-sī I tī pún-sin só͘ tāi-seng tiāⁿ-tio̍h ê,"
        ],
        [
          "beh tī chiah-ê日期完滿ê時，設法hō͘萬物，不論tī天裡ê tī地裡ê，lóng tī基督來合一；",
          "beh tī chiah ê ji̍t-kî oân-moá ê sî, siat-hoat hō͘ bān mi̍h, put-lūn tī thiⁿ-ni̍h ê tī toē-ni̍h ê, lóng tī Ki-tok lâi ha̍p-it;"
        ],
        [
          "tiàm-tī伊咱也成做家業，就是事先受定tio̍h ê，照hit-ê thàn家己ê旨意行萬項有ê ê意思，",
          "tiàm-tī I lán iā chiâⁿ-choè ke-gia̍p, chiū-sī tāi-seng siū tiāⁿ-tio̍h ê, chiàu hit ê thàn ka-kī ê chí-ì kiâⁿ bān-hāng-ū ê ê ì-sù,"
        ],
        [
          "beh hō͘伊ê榮光tùi阮事先ǹg望tī基督ê人得tio̍h o-ló；",
          "beh hō͘ I ê êng-kng tùi goán tāi-seng ǹg-bāng tī Ki-tok ê lâng tit-tio̍h o-ló;"
        ],
        [
          "tiàm-tī伊lín也已經聽見真理ê道，救lín ê福音，既然信就tiàm-tī伊有受所應允ê聖神蓋印，",
          "tiàm-tī I lín iā í-keng thiaⁿ-kìⁿ chin-lí ê tō, kiù lín ê hok-im, kì-jiân sìn chiū tiàm-tī I ū siū só͘ èng-ún ê Sèng Sîn khàm-ìn,"
        ],
        [
          "伊就是做咱承接業ê chún-tǹg，到上帝所得tio̍h ê業贖回，hō͘伊ê榮光得tio̍h o-ló。",
          "I chiū-sī choè lán sêng-chiap gia̍p ê chún-tǹg, kàu Siōng-tè só͘ tit-tio̍h ê gia̍p sio̍k-hoê, hō͘ I ê êng-kng tit-tio̍h o-ló."
        ],
        [
          "因為án-ni我既然聽見lín中間tī主耶穌ê信，kap顯出tī眾聖徒ê仁愛，",
          "In-ūi án-ni goá kì-jiân thiaⁿ-kìⁿ lín tiong-kan tī Chú Iâ-so͘ ê sìn, kap hián-chhut tī chèng sèng-tô͘ ê jîn-ài,"
        ],
        [
          "就為tio̍h lín感謝無soah，祈禱ê時siàu念lín；",
          "chiū ūi-tio̍h lín kám-siā bô soah, kî-tó ê sî siàu-liām lín;"
        ],
        [
          "求咱ê主耶穌基督ê上帝，榮光ê父，賞賜lín智慧啟示ê神，來深bat上帝；",
          "kiû lán ê Chú Iâ-so͘ Ki-tok ê Siōng-tè, êng-kng ê Pē, siúⁿ-sù lín tì-hūi khé-sī ê Sîn, lâi chhim bat Siōng-tè;"
        ],
        [
          "lín ê心目得tio̍h光明，hō͘ lín知伊召人所ǹg望ê是怎樣，伊ê業tī聖徒中榮光ê富有到怎樣，",
          "lín ê sim-ba̍k tit-tio̍h kng-bêng, hō͘ lín chai I tiàu lâng só͘ ǹg-bāng ê sī cháiⁿ-iūⁿ, I ê gia̍p tī sèng-tô͘ tiong êng-kng ê pù-ū kàu cháiⁿ-iūⁿ,"
        ],
        [
          "koh知伊ê權能ǹg tī咱chiah-ê信ê人大到怎樣，",
          "koh chai I ê koân-lêng ǹg tī lán chiah ê sìn ê lâng toā kàu cháiⁿ-iūⁿ,"
        ],
        [
          "照伊前所bat行tī基督大權能大氣力ê功用，hō͘伊tùi死人中koh活，tī天裡坐伊ê大pêng，",
          "chiàu I chêng só͘ bat kiâⁿ tī Ki-tok toā koân-lêng toā khùi-la̍t ê kong-iōng, hō͘ I tùi sí-lâng tiong koh-oa̍h, tī thiⁿ-ni̍h chē I ê toā pêng,"
        ],
        [
          "poâⁿ過lóng總辦正事ê，掌權ê，才能ê，治理ê，kap一切所號ê名，m̄-nā tī今世也tī來世，lóng poâⁿ過遠遠；",
          "poâⁿ-kè lóng-chóng pān chèng-sū ê, chiáng-koân ê, châi-lêng ê, tī-lí ê, kap it-chhè só͘ hō ê miâ, m̄ nā tī kim-sè iā tī lâi-sè, lóng poâⁿ-kè hn̄g-hn̄g;"
        ],
        [
          "koh hō͘萬項有降服tī伊ê腳下，koh將伊做管萬有ê頭，來賞賜教會；",
          "koh hō͘ bān-hāng-ū hâng-ho̍k tī I ê kha-ē, koh chiong I choè koán bān-ū ê thâu, lâi siúⁿ-sù kàu-hoē;"
        ],
        [
          "教會是伊ê身軀，伊所充滿ê；伊也是用萬有充滿萬有ê。",
          "kàu-hoē sī I ê seng-khu, I só͘ chhiong-moá ê; I iā sī ēng bān ū chhiong-moá bān ū ê."
        ]
      ],
      "篇名": "以弗所書第一章"
    }
  ]
}
