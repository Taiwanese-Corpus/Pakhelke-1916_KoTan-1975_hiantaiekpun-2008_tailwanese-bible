{
  "出版年": "0",
  "文類": "巴克禮譯本",
  "資料": [
    {
      "段": [
        [
          "五旬節ê期已經到，in lóng聚集tī一所在。",
          "Gō͘-sûn-choeh ê kî í-keng kàu, in lóng chū-chi̍p tī chi̍t só͘-chāi."
        ],
        [
          "忽然tùi天有聲，親像大風teh吹，充滿in所坐kui間ê厝。",
          "Hut-jiân tùi thiⁿ ū siaⁿ, chhin-chhiūⁿ toā hong teh chhe, chhiong-moá in só͘ chē kui-keng ê chhù."
        ],
        [
          "就有teh分開ê舌，出現hō͘ in看見，親像火ê舌，歇tī ta̍k人ê頂面。",
          "Chiū ū teh hun-khui ê chi̍h, chhut-hiān hō͘ in khoàⁿ-kìⁿ, chhin-chhiūⁿ hé ê chi̍h, hioh tī ta̍k lâng ê téng-bīn."
        ],
        [
          "In lóng受聖神充滿，chiah開嘴講別樣ê腔口，是照聖神所賞賜in講ê。",
          "In lóng siū Sèng Sîn chhiong-moá, chiah khui chhùi kóng pa̍t iūⁿ ê khiuⁿ-kháu, sī chiàu Sèng Sîn só͘ siúⁿ-sù in kóng ê."
        ],
        [
          "Hit時有虔誠ê猶太人，tùi天下ta̍k國來ê，toà tī耶路撒冷。",
          "Hit sî ū khiân-sêng ê Iû-thài lâng, tùi thiⁿ-ē ta̍k kok lâi ê, toà tī Iâ-lō͘-sat-léng."
        ],
        [
          "Chit-ê聲一下起，眾人聚集紛紛亂亂，因為ta̍k人聽見in照伊家己ê土腔來講。",
          "Chit ê siaⁿ chi̍t ē khí, chèng lâng chū-chi̍p hun-hun loān-loān, in-ūi ta̍k lâng thiaⁿ-kìⁿ in chiàu i ka-kī ê thó͘-khiuⁿ lâi kóng."
        ],
        [
          "就lóng gông-ngia̍h奇怪，講，你看，chiah-ê teh講ê kiám無一概是加利利人mah？",
          "Chiū lóng gông-ngia̍h kî-koài, kóng, Lí khoàⁿ, chiah ê teh kóng ê kiám bô it-khài sī Ka-lī-lī lâng mah?"
        ],
        [
          "怎樣咱聽in講照咱ta̍k人所出世ê土腔ah？",
          "Cháiⁿ-iūⁿ lán thiaⁿ in kóng chiàu lán ta̍k lâng só͘ chhut-sì ê thó͘-khiuⁿ ah?"
        ],
        [
          "咱chiah-ê Phàⁿ-thê-a人、Bí-thài人、Í-lân人，kap tiàm-tī Bí-só͘-pho-tāi-bí，猶太kap Ka-phàⁿ-to-ka，Pún-to͘ kap亞西亞，",
          "Lán chiah ê Phàⁿ-thê-a lâng, Bí-thài lâng, Í-lân lâng, kap tiàm-tī Bí-só͘-pho-tāi-bí, Iû-thài kap Ka-phàⁿ-to-ka, Pún-to͘ kap A-se-a,"
        ],
        [
          "Hut-lū-ka kap Pông-hui-lī-a，埃及近oá 古利奈 ê Lū-pí-a，chiah-ê地方ê人，以及tùi羅馬來ê出外人，有ê是猶太人，有ê是入猶太教ê人，",
          "Hut-lū-ka kap Pông-hui-lī-a, Ai-ki̍p kūn-oá Kó͘-lī-nāi ê Lū-pí-a, chiah ê toē-hng ê lâng, í-ki̍p tùi Lô-má lâi ê chhut-goā lâng, ū-ê sī Iû-thài lâng, ū-ê sī ji̍p Iû-thài kàu ê lâng,"
        ],
        [
          "Kek-lí-tí人、A-lat-pek人，lóng聽in用咱ê腔口來講上帝ê大事。",
          "Kek-lí-tí lâng, A-lat-pek lâng, lóng thiaⁿ in ēng lán ê khiuⁿ-kháu lâi kóng Siōng-tè ê toā sū."
        ],
        [
          "就lóng gông-ngia̍h躊躇，saⁿ-kap講，這甚麼意思？",
          "Chiū lóng gông-ngia̍h tiû-tû, saⁿ-kap kóng, Che sím-mi̍h ì-sù?"
        ],
        [
          "亦有別人恥笑in講，in是lim新酒teh醉。",
          "Ia̍h ū pa̍t lâng thí-chhiò in kóng, In sī lim sin chiú teh chùi."
        ],
        [
          "總是彼得kap十一個使徒khiā-teh，大聲kā in講，猶太人，kap lóng總khiā起tī耶路撒冷ê百姓ah，lín tio̍h知chit-ê，亦tio̍h致意聽我ê話。",
          "Chóng-sī Pí-tek kap cha̍p-it ê sù-tô͘ khiā-teh, toā siaⁿ kā in kóng, Iû-thài lâng, kap lóng-chóng khiā-khí tī Iâ-lō͘-sat-léng ê peh-sìⁿ ah, lín tio̍h chai chit-ê, ia̍h tio̍h tì-ì thiaⁿ goá ê oē."
        ],
        [
          "Chiah-ê人m̄是酒醉，親像lín所phah算；因為chit-tia̍p tú-chiah頂晡九點鐘：",
          "Chiah ê lâng m̄ sī chiú-chùi, chhin-chhiūⁿ lín só͘ phah-sǹg; in-ūi chit tia̍p tú-chiah téng-po͘ káu tiám cheng:"
        ],
        [
          "這就是託先知約珥所講ê，講，",
          "che chiū-sī thok sian-ti Iok-jíⁿ só͘ kóng ê, kóng,"
        ],
        [
          "上帝講，Tī路尾ê時日， 我beh用我ê神降落tī凡有肉體ê； Lín ê後生lín ê cha-bó͘-kiáⁿ beh做先知講話， Lín ê少年人beh看見異象， Lín ê老人beh得tio̍h眠夢；",
          "Siōng-tè kóng, Tī lō͘-bé ê sî-ji̍t, Goá beh ēng goá ê Sîn kàng-lo̍h tī hoān ū jio̍k-thé ê; Lín ê hāu-siⁿ lín ê cha-bó͘-kiáⁿ beh choè sian-ti kóng oē, Lín ê siàu-liân lâng beh khoàⁿ-kìⁿ īⁿ-siōng, Lín ê lāu-lâng beh tit-tio̍h bîn-bāng;"
        ],
        [
          "Tī hiah-ê日我也beh用我ê神 降落tī我ê奴僕女婢；in亦beh做先知來講。",
          "Tī hiah ê ji̍t goá iā beh ēng goá ê Sîn Kàng-lo̍h tī goá ê lô͘-po̍k lú-pī; in ia̍h beh choè sian-ti lâi kóng."
        ],
        [
          "頂面tī天裡我beh顯出奇事， 下面tī地裡我beh顯出神蹟， 就是血，kap火，kap煙霧；",
          "Téng-bīn tī thiⁿ-ni̍h goá beh hián-chhut kî-sū, Ē-bīn tī toē-ni̍h goá beh hián-chhut sîn-jiah, Chiū-sī huih, kap hé, kap ian-bū;"
        ],
        [
          "日beh變做暗， 月beh變做血， Tī主大koh榮顯ê日，bē到ê事先；",
          "Ji̍t beh pìⁿ choè àm, Ge̍h beh pìⁿ choè huih, Tī Chú toā koh êng-hián ê ji̍t, Bē kàu ê tāi-seng;"
        ],
        [
          "Koh凡若求叫主ê名ê，會得tio̍h救。",
          "Koh hoān-nā kiû-kiò Chú ê miâ ê, oē tit-tio̍h kiù."
        ],
        [
          "以色列人ah，tio̍h聽我ê話：拿撒勒人耶穌，上帝bat用伊tī lín中間行各樣ê權能、奇事，kap神蹟，來tùi lín證明伊，這就是lín所知ê；",
          "Í-sek-lia̍t lâng ah, tio̍h thiaⁿ goá ê oē: Ná-sat-le̍k lâng Iâ-so͘, Siōng-tè bat ēng I tī lín tiong-kan kiâⁿ koh-iūⁿ ê koân-lêng, kî-sū, kap sîn-jiah, lâi tùi lín chèng-bêng I, che chiū-sī lín só͘ chai ê;"
        ],
        [
          "伊照上帝定tio̍h ê旨意kap事先知ê，已經受解送，lín chiah-ê借不法ê人ê手釘十字架害死伊；",
          "I chiàu Siōng-tè tiāⁿ-tio̍h ê chí-ì kap tāi-seng chai ê, í-keng siū ké-sàng, lín chiah-ê chioh put-hoat ê lâng ê chhiú tèng si̍p-jī-kè hāi-sí I;"
        ],
        [
          "總是上帝tháu放hiah-ê死ê苦痛，hō͘伊koh活；是伊boē會hō͘死所把縛。",
          "chóng-sī Siōng-tè tháu-pàng hiah ê sí ê khó͘-thàng, hō͘ I koh-oa̍h; sī I boē-oē hō͘ sí só͘ pé-pa̍k."
        ],
        [
          "因為大衛有指伊講， 我看主常常tī我ê面前； 伊tiàm-tī我ê chiàⁿ-pêng，hō͘我免搖動；",
          "In-ūi Tāi-pi̍t ū chí I kóng, Goá khoàⁿ Chú siông-siông tī goá ê bīn-chêng; I tiàm tī goá ê chiàⁿ pêng, hō͘ goá bián iô-tāng;"
        ],
        [
          "所以我ê心歡喜，我ê舌快樂； Koh我ê肉體也beh tiàm-tī ǹg望中；",
          "Só͘-í goá ê sim hoaⁿ-hí, goá ê chi̍h khoài-lo̍k; Koh goá ê jio̍k-thé iā beh tiàm tī ǹg-bāng tiong;"
        ],
        [
          "因為你無beh將我ê靈魂放下tī陰間， 也無beh hō͘你ê聖ê tú-tio̍h朽爛。",
          "In-ūi lí bô beh chiong goá ê lêng-hûn pàng-hē tī im-kan, Iā bô beh hō͘ lí ê Sèng-ê tú-tio̍h hiú-noā."
        ],
        [
          "你bat用活命ê路指示我； Beh hō͘我tī你ê面前滿心快樂。",
          "Lí bat ēng oa̍h-miā ê lō͘ chí-sī goá; Beh hō͘ goá tī lí ê bīn-chêng moá-sim khoài-lo̍k."
        ],
        [
          "兄弟ah，先祖大衛ê事我thang好膽對lín講，伊已經死koh埋葬，伊ê墓到今á日iáu tī咱中間。",
          "Hiaⁿ-tī ah, sian-chó͘ Tāi-pi̍t ê sū goá thang hó-táⁿ tùi lín kóng, i í-keng sí koh bâi-chòng, i ê bōng kàu kin-á-ji̍t iáu tī lán tiong-kan."
        ],
        [
          "伊既然是先知，koh知上帝bat kap伊chiù-choā，beh tī伊後裔中設立一人坐伊ê座位。",
          "I kì-jiân sī sian-ti, koh chai Siōng-tè bat kap i chiù-choā, beh tī i hō͘-è tiong siat-li̍p chi̍t lâng chē i ê chō-ūi."
        ],
        [
          "伊事先看出án-ni，就論基督ê koh活講，伊無放下tī陰間，亦伊ê肉體無tú-tio̍h朽爛。",
          "I tāi-seng khoàⁿ-chhut án-ni, chiū lūn Ki-tok ê koh-oa̍h kóng, I bô pàng-hē tī im-kan, ia̍h I ê jio̍k-thé bô tú-tio̍h hiú-noā."
        ],
        [
          "Chit-ê耶穌，上帝已經hō͘伊koh活，阮chiah-ê lóng做伊ê干證。",
          "Chit ê Iâ-so͘, Siōng-tè í-keng hō͘ I koh-oa̍h, goán chiah-ê lóng choè I ê kan-chèng."
        ],
        [
          "伊既然hō͘上帝ê chiàⁿ手舉伊高高，koh tùi父受所應允ê聖神，就將chit-ê降落，就是lín所看見，所聽見ê。",
          "I kì-jiân hō͘ Siōng-tè ê chiàⁿ chhiú kú I koâiⁿ-koâiⁿ, koh tùi Pē siū só͘ èng-ún ê Sèng Sîn, chiū chiong chit ê kàng-lo̍h, chiū-sī lín só͘ khoàⁿ-kìⁿ, só͘ thiaⁿ-kìⁿ ê."
        ],
        [
          "因為大衛未bat上天；獨獨家己講， 主kā我ê主講， 你坐我ê大pêng，",
          "In-ūi Tāi-pi̍t bē bat chiūⁿ thiⁿ; to̍k-to̍k ka-kī kóng, Chú kā goá ê Chú kóng, Lí chē goá ê toā pêng,"
        ],
        [
          "thèng候我hō͘你ê對敵做你ê腳踏椅。",
          "Thèng-hāu goá hō͘ lí ê tùi-te̍k choè lí ê kha-ta̍h-í."
        ],
        [
          "Án-ni以色列全家tio̍h確實知，chit-ê耶穌，上帝已經設立伊做主，做基督，就是lín所釘tī十字架ê。",
          "Án-ni Í-sek-lia̍t choân-ke tio̍h khak-si̍t chai, chit ê Iâ-so͘, Siōng-tè í-keng siat-li̍p I choè Chú, choè Ki-tok, chiū-sī lín só͘ tèng tī si̍p-jī-kè ê."
        ],
        [
          "眾人聽了，心內刺鑿，對彼得kap其餘ê使徒講，兄弟ah，阮tio̍h怎樣做？",
          "Chèng lâng thiaⁿ-liáu, sim-lāi chhì-chha̍k, tùi Pí-tek kap kî-û ê sù-tô͘ kóng, Hiaⁿ-tī ah, goán tio̍h cháiⁿ-iūⁿ choè?"
        ],
        [
          "彼得kā in講，Lín tio̍h反悔，ta̍k人tī耶穌基督ê名受洗禮，到hō͘ lín ê罪赦免；koh beh受聖神ê賞賜。",
          "Pí-tek kā in kóng, Lín tio̍h hoán-hoé, ta̍k lâng tī Iâ-so͘ Ki-tok ê miâ siū soé-lé, kàu hō͘ lín ê choē sià-bián; koh beh siū Sèng Sîn ê siúⁿ-sù."
        ],
        [
          "因為所應允ê歸tī lín，kap lín ê kiaⁿ孫，以及lóng總遠遠ê人，就是見若主，咱ê上帝，所beh召ê。",
          "In-ūi só͘ èng-ún ê kui tī lín, kap lín ê kiáⁿ-sun, í-ki̍p lóng-chóng hn̄g-hn̄g ê lâng, chiū-sī kìⁿ-nā Chú, lán ê Siōng-tè, só͘ beh tiàu ê."
        ],
        [
          "Koh另外用choē-choē話干證，來苦勸in，講，Lín tio̍h救家己脫離chit-ê邪ê世代。",
          "Koh lēng-goā ēng choē-choē oē kan-chèng, lâi khó͘-khǹg in, kóng, Lín tio̍h kiù ka-kī thoat-lī chit ê siâ ê sè-tāi."
        ],
        [
          "Tùi án-ni接納in ê話ê人lóng受洗禮；hit日約略加添三千人。",
          "Tùi án-ni chiap-la̍p in ê oē ê lâng lóng siū soé-lé; hit ji̍t iok-lio̍k ke-thiⁿ saⁿ chheng lâng."
        ],
        [
          "常常專務使徒ê教示，saⁿ-kap交陪、peh餅、祈禱。",
          "Siông-siông choan-bū sù-tô͘ ê kà-sī, saⁿ-kap kau-poê, peh-piáⁿ, kî-tó."
        ],
        [
          "眾人lóng驚惶；使徒koh行choē-choē奇事神蹟。",
          "Chèng lâng lóng kiaⁿ-hiâⁿ; sù-tô͘ koh kiâⁿ choē-choē kî-sū sîn-jiah."
        ],
        [
          "信ê人lóng聚集tī一所在，所有ê物公家用；",
          "Sìn ê lâng lóng chū-chi̍p tī chi̍t só͘-chāi, só͘ ū ê mi̍h kong-ke ēng;"
        ],
        [
          "koh賣物產家業，照ta̍k人所欠用分hō͘ in。",
          "koh boē bu̍t-sán ke-gia̍p, chiàu ta̍k lâng só͘ khiàm-ēng pun hō͘ in."
        ],
        [
          "日日同心專務tī殿內，也tī人家peh餅，用歡喜誠實ê心來食，o-ló上帝，",
          "Ji̍t-ji̍t tâng-sim choan-bū tī tiān-lāi, iā tī jîn-ke peh piáⁿ, ēng hoaⁿ-hí sêng-si̍t ê sim lâi chia̍h, o-ló Siōng-tè,"
        ],
        [
          "亦得tio̍h眾百姓歡喜in。主將得救ê人日日加添hō͘ in。",
          "ia̍h tit-tio̍h chèng peh-sìⁿ hoaⁿ-hí in. Chú chiong tit kiù ê lâng ji̍t-ji̍t ke-thiⁿ hō͘ in."
        ]
      ],
      "篇名": "使徒行傳第二章"
    }
  ]
}
