{
  "出版年": "0",
  "文類": "巴克禮譯本",
  "資料": [
    {
      "段": [
        [
          "安歇日後，七日ê頭一日，天phú光。抹大拉ê馬利亞kap別個馬利亞來beh看hit-ê墓。",
          "An-hioh-ji̍t āu, chhit ji̍t ê thâu chi̍t ji̍t, thiⁿ phú-kng. Boa̍t-tāi-lia̍p ê Má-lī-a kap pa̍t ê Má-lī-a lâi beh khoàⁿ hit ê bōng."
        ],
        [
          "忽然地大振動，因為主ê天使tùi天落來，kō開hit塊石，來坐tī頂面。",
          "Hut-jiân toē toā tín-tāng, in-ūi Chú ê thiⁿ-sài tùi thiⁿ lo̍h-lâi, kō khui hit tè chio̍h, lâi chē tī téng-bīn."
        ],
        [
          "伊ê面貌親像sih-nà，衫白親像雪。",
          "I ê bīn-māu chhin-chhiūⁿ sih-nà, saⁿ pe̍h chhin-chhiūⁿ seh."
        ],
        [
          "顧守ê人因為驚，就ngia̍uh-ngia̍uh-chhoah，變親像死。",
          "Kò͘-siú ê lâng in-ūi kiaⁿ, chiū ngia̍uh-ngia̍uh-chhoah, piàn chhin-chhiūⁿ sí."
        ],
        [
          "天使應hiah-ê婦人人講，Lín m̄免驚，因為我知lín teh chhē釘十字架ê耶穌。",
          "Thiⁿ-sài ìn hiah ê hū-jîn-lâng kóng, Lín m̄ bián kiaⁿ, in-ūi goá chai lín teh chhē tèng si̍p-jī-kè ê Iâ-so͘."
        ],
        [
          "伊無tī chia，因為伊已經koh活，照伊所講ê；lín來看主所倒ê所在。",
          "I bô tī chia, in-ūi I í-keng koh-oa̍h, chiàu I só͘ kóng ê; lín lâi khoàⁿ Chú só͘ tó ê só͘-chāi."
        ],
        [
          "也tio̍h緊緊去kā伊ê學生講，伊tùi死人中koh活，也beh事先lín去加利利，tī hia lín beh看見伊；我已經kā lín講lah。",
          "Iā tio̍h kín-kín khì kā I ê ha̍k-seng kóng, I tùi sí-lâng tiong koh-oa̍h, iā beh tāi-seng lín khì Ka-lī-lī, tī hia lín beh khoàⁿ-kìⁿ I; goá í-keng kā lín kóng lah."
        ],
        [
          "In緊緊離開墓，也驚也大歡喜，走去報伊ê學生。",
          "In kín-kín lī-khui bōng, iā kiaⁿ iā toā hoaⁿ-hí, cháu khì pò I ê ha̍k-seng."
        ],
        [
          "忽然耶穌tú-tio̍h in，講，平安。In進前，抱伊ê腳，拜伊。",
          "Hut-jiân Iâ-so͘ tú-tio̍h in, kóng, Pêng-an. In chìn-chêng, phō I ê kha, pài I."
        ],
        [
          "耶穌就kā in講，M̄免驚，去報我ê兄弟，kah in去加利利，tī hia beh看見我。",
          "Iâ-so͘ chiū kā in kóng, M̄ bián kiaⁿ, khì pò goá ê hiaⁿ-tī, kah in khì Ka-lī-lī, tī hia beh khoàⁿ-kìⁿ goá."
        ],
        [
          "婦人人去ê時，顧守ê兵有ê入城，用所經過ê事一盡報chiah-ê祭司頭。",
          "Hū-jîn-lâng khì ê sî, kò͘-siú ê peng ū-ê ji̍p siâⁿ, ēng só͘ keng-kè ê sū it-chīn pò chiah ê chè-si-thâu."
        ],
        [
          "In就kap長老聚集，saⁿ-kap參詳，用choē-choē銀hō͘兵，講，",
          "In chiū kap tiúⁿ-ló chū-chi̍p, saⁿ-kap chham-siông, ēng choē-choē gûn hō͘ peng, kóng,"
        ],
        [
          "Lín tio̍h講，阮teh睏ê時，伊ê學生暝時來偷去。",
          "Lín tio̍h kóng, Goán teh khùn ê sî, I ê ha̍k-seng mî-sî lâi thau-khì."
        ],
        [
          "設使chit-ê tāi-chì hō͘總督聽見，阮就beh勸伊，hō͘ lín無事。",
          "Siat-sú chit ê tāi-chì hō͘ chóng-tok thiaⁿ-kìⁿ, goán chiū beh khǹg i, hō͘ lín bô sū."
        ],
        [
          "In the̍h hiah-ê銀，照所教in ê去行；chit-ê話就遍傳猶太人中，到tī今á日。",
          "In the̍h hiah ê gûn, chiàu só͘ kà in ê khì kiâⁿ; chit ê oē chiū piàn thoân Iû-thài lâng tiong, kàu tī kin-á-ji̍t."
        ],
        [
          "若是十一個學生去加利利，到耶穌所bat kā in tiāⁿ-tio̍h ê山。",
          "Nā-sī cha̍p-it ê ha̍k-seng khì Ka-lī-lī, kàu Iâ-so͘ só͘ bat kā in tiāⁿ-tio̍h ê soaⁿ."
        ],
        [
          "看見伊，就拜伊；總是有ê僥疑。",
          "Khoàⁿ-kìⁿ I, chiū pài I; chóng-sī ū-ê giâu-gî."
        ],
        [
          "耶穌近oá來對in講話，講，天頂地下ê權，已經lóng總hō͘我。",
          "Iâ-so͘ kūn-oá lâi tùi in kóng oē, kóng, Thiⁿ-téng toē-ē ê koân, í-keng lóng-chóng hō͘ goá."
        ],
        [
          "所以lín tio̍h去招萬百姓 來做學生，kā in行洗禮，hō͘ in歸tī父，Kiáⁿ，聖神ê名；",
          "Só͘-í lín tio̍h khì chio bān peh-sìⁿ lâi choè ha̍k-seng, kā in kiâⁿ soé-lé, hō͘ in kui tī Pē, Kiáⁿ, Sèng Sîn ê miâ;"
        ],
        [
          "見若我所有命令lín ê，tio̍h教示in守；koh我日日kap lín tī-teh，到世間ê路尾。",
          "kìⁿ-nā goá só͘ ū bēng-lēng lín ê, tio̍h kà-sī in siú; koh goá ji̍t-ji̍t kap lín tī-teh, kàu sè-kan ê lō͘-bé."
        ]
      ],
      "篇名": "馬太福音第二十八章"
    }
  ]
}
