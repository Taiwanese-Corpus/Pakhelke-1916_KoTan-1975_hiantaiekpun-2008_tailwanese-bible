{
  "出版年": "0",
  "文類": "巴克禮譯本",
  "資料": [
    {
      "段": [
        [
          "耶穌吩咐伊十二個學生明白，就離開hia，beh tī in hiah-ê城教示人kap傳道。",
          "Iâ-so͘ hoan-hù I cha̍p-jī ê ha̍k-seng bêng-pe̍k, chiū lī-khui hia, beh tī in hiah ê siâⁿ kà-sī lâng kap thoân-tō."
        ],
        [
          "約翰tī監裡聽見基督所行ê事；就差學生問伊講，",
          "Iok-hān tī kaⁿ-ni̍h thiaⁿ-kìⁿ Ki-tok só͘ kiâⁿ ê sū; chiū chhe ha̍k-seng mn̄g I kóng,"
        ],
        [
          "所beh來ê，是你mah？á是阮tio̍h ǹg望別人ah？",
          "Só͘ beh lâi ê, sī lí mah? á-sī goán tio̍h ǹg-bāng pa̍t lâng ah?"
        ],
        [
          "耶穌應講，Lín tio̍h去，將lín所聽見所看見ê，kā約翰講；",
          "Iâ-so͘ ìn kóng, Lín tio̍h khì, chiong lín só͘ thiaⁿ-kìⁿ só͘ khoàⁿ-kìⁿ ê, kā Iok-hān kóng;"
        ],
        [
          "就是chhiⁿ-mî ê看見，跛腳ê行，thái-ko ê清氣，chhàu-hī人ê聽見，死ê人koh活，sòng-hiong人得tio̍h聽福音。",
          "chiū-sī chhiⁿ-mî ê khoàⁿ-kìⁿ, pái-kha ê kiâⁿ, thái-ko ê chheng-khì, chhàu-hī-lâng ê thiaⁿ-kìⁿ, sí ê lâng koh-oa̍h, sòng-hiong lâng tit-tio̍h thiaⁿ hok-im."
        ],
        [
          "見若無tī我來tio̍h-tak ê，有福氣。",
          "Kìⁿ-nā bô tī goá lâi tio̍h-tak ê, ū hok-khì."
        ],
        [
          "In去ê時，耶穌chiah提起約翰，kā眾人講，Lín前出去曠野，beh看甚麼？是蘆竹hō͘風吹振動mah？",
          "In khì ê sî, Iâ-so͘ chiah thê-khí Iok-hān, kā chèng lâng kóng, Lín chêng chhut-khì khòng-iá, beh khoàⁿ sím-mi̍h? Sī lô͘-tek hō͘ hong chhe tín-tāng mah?"
        ],
        [
          "Lín出去ài看甚麼？是人穿幼軟ê衣裳mah？你看，穿幼軟ê是tī王宮。",
          "Lín chhut-khì ài khoàⁿ sím-mi̍h? Sī lâng chhēng iù-nńg ê i-chiûⁿ mah? Lí khoàⁿ, chhēng iù-nńg ê sī tī ông-kiong."
        ],
        [
          "若是án-ni lín出去beh啥事？是beh看先知mah？是lah。我kā lín講，伊是iáu khah贏過先知。",
          "Nā-sī án-ni lín chhut-khì beh siáⁿ-sū? Sī beh khoàⁿ sian-ti mah? Sī lah. Goá kā lín kóng, i sī iáu khah iâⁿ-kè sian-ti."
        ],
        [
          "Chit人就是經裡所指ê，講， 我差我ê使者tī你ê面前； 伊beh tī你ê頭前備辦你ê路。",
          "Chit lâng chiū-sī keng-ni̍h só͘ chí ê, kóng, Goá chhe goá ê sù-chiá tī lí ê bīn-chêng; I beh tī lí ê thâu-chêng pī-pān lí ê lō͘."
        ],
        [
          "我實在kā lín講，婦人人所生ê，從中bē有興起khah大tī行洗禮ê約翰；總是tī天國ê微細ê，iáu khah大伊。",
          "Goá si̍t-chāi kā lín kóng, Hū-jîn-lâng só͘ siⁿ ê, chiông-tiong bē ū heng-khí khah toā tī kiâⁿ soé-lé ê Iok-hān; chóng-sī tī thian-kok ê bî-soè ê, iáu khah toā i."
        ],
        [
          "Tùi行洗禮約翰ê時日到taⁿ，天國hō͘人強強取，強ê人用力取伊。",
          "Tùi kiâⁿ soé-lé Iok-hān ê sî-ji̍t kàu taⁿ, thian-kok hō͘ lâng kiông-kiông chhú, kiông ê lâng ēng la̍t chhú i."
        ],
        [
          "因為眾先知kap律法有讖語到約翰ê時。",
          "In-ūi chèng sian-ti kap lu̍t-hoat ū chhàm-gú kàu Iok-hān ê sî."
        ],
        [
          "Lín若甘願承受，chit人就是teh-beh來ê以利亞。",
          "Lín nā kam-goān sêng-siū, chit lâng chiū-sī teh-beh lâi ê Í-lī-a."
        ],
        [
          "有耳孔thang聽ê，tio̍h聽。",
          "Ū hī-khang thang thiaⁿ ê, tio̍h thiaⁿ."
        ],
        [
          "Chit世代我beh用甚麼來比並伊？是親像gín-ná坐tī街市裡，來叫in ê同伴講，",
          "Chit sè-tāi goá beh ēng sím-mi̍h lâi pí-phēng i? Sī chhin-chhiūⁿ gín-ná chē tī koe-chhī-ni̍h, lâi kiò in ê tâng-phoāⁿ kóng,"
        ],
        [
          "阮tùi lín pûn笛á，lín無跳舞；阮bat悲哀，lín無搥胸。",
          "Goán tùi lín pûn ta̍t-á, lín bô thiàu-bú; goán bat pi-ai, lín bô tûi heng."
        ],
        [
          "因為約翰來，無食無lim；人就講，伊患tio̍h鬼。",
          "In-ūi Iok-hān lâi, bô chia̍h bô lim; lâng chiū kóng, I hoān-tio̍h kúi."
        ],
        [
          "人子來亦食亦lim；人就講，伊是貪食好酒ê人，抽餉kap pháiⁿ人ê朋友。若是智慧tùi伊ê所行顯明伊是tio̍h。",
          "Jîn-chú lâi ia̍h chia̍h ia̍h lim; lâng chiū kóng, I sī tham-chia̍h hò͘ⁿ-chiú ê lâng, thiu-hiòng kap pháiⁿ lâng ê pêng-iú. Nā-sī Tì-hūi tùi i ê só͘ kiâⁿ hián-bêng i sī tio̍h."
        ],
        [
          "耶穌bat tī hiah-ê城行choē-choē權能，因為in lóng無反悔，hit時chiah責備in講，",
          "Iâ-so͘ bat tī hiah ê siâⁿ kiâⁿ choē-choē koân-lêng, in-ūi in lóng bô hoán-hoé, hit sî chiah chek-pī in kóng,"
        ],
        [
          "Ko-lia̍p-sìn ah，你有災禍！Pek-sài-tāi ah，你有災禍！因為tī lín中間所行chiah-ê權能，若有行tī Chhui-lô kap Se-tùn，in就早早穿麻衫sám火灰來反悔。",
          "Ko-lia̍p-sìn ah, lí ū chai-ē! Pek-sài-tāi ah, lí ū chai-ē! in-ūi tī lín tiong-kan só͘ kiâⁿ chiah ê koân-lêng, nā ū kiâⁿ tī Chhui-lô kap Se-tùn, in chiū chá-chá chhēng moâ saⁿ sám hé-hu lâi hoán-hoé."
        ],
        [
          "若是我kā lín講，當審判ê日，Chhui-lô kap Se-tùn比lín iáu khah快tann當。",
          "Nā-sī goá kā lín kóng, tng sím-phoàⁿ ê ji̍t, Chhui-lô kap Se-tùn pí lín iáu khah khoài tam-tng."
        ],
        [
          "迦百農ah，你kiám會得tio̍h舉起到天mah？你beh墮落陰府；因為tī你ê中間所行chiah-ê權能，若有行tī Só͘-to-má，就到今á日伊iáu tī-teh。",
          "Ka-pek-lông ah, lí kiám oē tit-tio̍h kú-khí kàu thiⁿ mah? lí beh tūi-lo̍h im-hú; in-ūi tī lí ê tiong-kan só͘ kiâⁿ chiah ê koân-lêng, nā ū kiâⁿ tī Só͘-to-má, chiū kàu kin-á-ji̍t i iáu tī-teh."
        ],
        [
          "若是我kā lín講，當審判ê日，Só͘ -to-ma2 e5地方比你khah快tann當。",
          "Nā-sī goá kā lín kóng, tng sím-phoàⁿ ê ji̍t, Só͘-to-má ê toē-hng pí lí khah khoài tam-tng."
        ],
        [
          "當hit時耶穌應講，父ah，天地ê主，我o-ló你，因為你將chiah-ê事，tùi智慧聰明ê有隱密伊，tùi細kiáⁿ有顯明伊；",
          "Tng hit sî Iâ-so͘ ìn kóng, Pē ah, thiⁿ toē ê Chú, goá o-ló lí, in-ūi lí chiong chiah ê sū, tùi tì-hūi chhang-miâ ê ū ún-ba̍t i, tùi soè-kiáⁿ ū hián-bêng i;"
        ],
        [
          "父ah，是lah；因為你看án-ni做歡喜。",
          "Pē ah, sī lah; in-ūi lí khoàⁿ án-ni choè hoaⁿ-hí."
        ],
        [
          "萬項有tùi我ê父交付我，父以外無一個bat Kiáⁿ；Kiáⁿ kap Kiáⁿ所ài beh指示ê以外，無一個bat父。",
          "Bān-hāng-ū tùi goá ê Pē kau-hù goá, Pē í-goā bô chi̍t-ê bat Kiáⁿ; Kiáⁿ kap Kiáⁿ só͘ ài beh chí-sī ê í-goā, bô chi̍t-ê bat Pē."
        ],
        [
          "Lín見若tio̍h磨tann重tann ê，tio̍h就近我；我beh hō͘ lín安歇。",
          "Lín kìⁿ-nā tio̍h-boâ taⁿ tāng-tàⁿ ê, tio̍h chiū-kūn goá; goá beh hō͘ lín an-hioh."
        ],
        [
          "我心內溫柔謙遜；lín背我ê taⁿ，來tùi我學，就lín ê心神會得tio̍h安歇。",
          "Goá sim-lāi un-jiû khiam-sùn; lín pē goá ê taⁿ, lâi tùi goá o̍h, chiū lín ê sim-sîn oē tit-tio̍h an-hioh."
        ],
        [
          "因為我ê taⁿ是快，我êtann是輕。",
          "In-ūi goá ê taⁿ sī khoài, goá ê tàⁿ sī khin."
        ]
      ],
      "篇名": "馬太福音第十一章"
    }
  ]
}
