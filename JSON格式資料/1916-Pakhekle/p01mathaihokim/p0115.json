{
  "出版年": "0",
  "文類": "巴克禮譯本",
  "資料": [
    {
      "段": [
        [
          "Hit時有法利賽人kap經學士，tùi耶路撒冷來就近耶穌，講，",
          "Hit sî ū Hoat-lī-sài lâng kap keng-ha̍k-sū, tùi Iâ-lō͘-sat-léng lâi chiū-kūn Iâ-so͘, kóng,"
        ],
        [
          "你ê學生啥事患tio̍h古早人ê流傳？因為食ê時in無洗手。",
          "Lí ê ha̍k-seng siáⁿ-sū hoān-tio̍h kó͘-chá lâng ê liû-thoân? in-ūi chia̍h ê sî in bô soé chhiú."
        ],
        [
          "伊就應講，啥事lín亦tùi lín ê流傳來患tio̍h上帝ê命令ah？",
          "I chiū ìn kóng, Siáⁿ-sū lín ia̍h tùi lín ê liû-thoân lâi hoān-tio̍h Siōng-tè ê bēng-lēng ah?"
        ],
        [
          "因為上帝講，Tio̍h敬lín ê父，lín ê母；koh有講，罵父á是罵母ê，的確tio̍h hō͘伊死。",
          "In-ūi Siōng-tè kóng, Tio̍h kèng lín ê pē, lín ê bú; koh ū kóng, Mē pē á-sī mē bú ê, tek-khak tio̍h hō͘ i sí."
        ],
        [
          "若是lín就講，見若人tùi父á是母講，",
          "Nā-sī lín chiū kóng, Kìⁿ-nā lâng tùi pē á-sī bú kóng,"
        ],
        [
          "你本所會thang tùi我得tio̍h ê利益，已經獻去；hit人就決斷無敬伊ê父。Lín就tùi lín ê流傳已經廢上帝ê道理。",
          "Lí pún só͘ oē thang tùi goá tit-tio̍h ê lī-ek, í-keng hiàn-khì; hit lâng chiū koat-toàn bô kèng i ê pē. Lín chiū tùi lín ê liû-thoân í-keng hoè Siōng-tè ê tō-lí."
        ],
        [
          "假好ê人ah，以賽亞指lín來讖語ê真正tio̍h；伊講，",
          "Ké-hó ê lâng ah, Í-sài-a chí lín lâi chhàm-gú ê chin-chiàⁿ tio̍h; i kóng,"
        ],
        [
          "Chit-ê百姓 用嘴唇尊敬我； 若是in ê心離開我遠遠。",
          "Chit ê peh-sìⁿ ēng chhùi-tûn chun-kèng goá; Nā-sī in ê sim lī-khui goá hn̄g-hn̄g."
        ],
        [
          "In敬拜我是空空， 因為in用人所命令ê做教示來教示人。",
          "In kèng-pài goá sī khang-khang, In-ūi in ēng lâng só͘ bēng-lēng ê choè kà-sī lâi kà-sī lâng."
        ],
        [
          "就叫眾人來，kā in講，Lín tio̍h聽來曉悟。",
          "Chiū kiò chèng lâng lâi, kā in kóng, Lín tio̍h thiaⁿ lâi hiáu-ngō͘."
        ],
        [
          "m̄是tùi嘴入ê話hō͘人污穢；就是tùi嘴出ê，chit-ê話hō͘人污穢。",
          "M̄ sī tùi chhùi ji̍p-ê oē hō͘ lâng ù-oè; chiū-sī tùi chhùi chhut-ê, chit-ê oē hō͘ lâng ù-oè."
        ],
        [
          "Hit時學生就近來kā伊講，法利賽人聽見chit-ê話，真m̄願，你知mah？",
          "Hit sî ha̍k-seng chiū-kūn lâi kā I kóng, Hoat-lī-sài lâng thiaⁿ-kìⁿ chit ê oē, chin m̄ goān, lí chai mah?"
        ],
        [
          "伊應講，見若栽種ê物m̄是我ê天父所栽種ê，beh拔伊ê根。",
          "I ìn kóng, Kìⁿ-nā chai-chèng ê mi̍h m̄ sī goá ê Thiⁿ Pē só͘ chai-chèng ê, beh pu̍ih i ê kun."
        ],
        [
          "chhut-chāi in；in是chhiⁿ-mî teh chhoā路ê。若是chhiⁿ-mî kā chhiⁿ-mî ê chhoā路，兩個teh-beh跋落陷坑。",
          "Chhut-chāi in; in sī chhiⁿ-mî teh chhoā lō͘ ê. Nā-sī chhiⁿ-mî kā chhiⁿ-mî ê chhoā lō͘, nn̄g ê teh-beh poa̍h-lo̍h hām-khiⁿ."
        ],
        [
          "彼得應伊講，Chit-ê譬喻，請kā阮解明。",
          "Pí-tek ìn I kóng, Chit ê phì-jū, chhiáⁿ kā goán koé-bêng."
        ],
        [
          "伊就講，Lín亦iáu-kú bē曉悟mah？",
          "I chiū kóng, Lín ia̍h iáu-kú bē hiáu-ngō͘ mah?"
        ],
        [
          "Kiám boē曉得，見若tùi嘴入ê，落tī腹肚，來放tī廁池ah？",
          "Kiám boē hiáu-tit, kìⁿ-nā tùi chhùi ji̍p ê, lo̍h tī pak-tó͘, lâi pàng tī chhè-tî ah?"
        ],
        [
          "若是tùi嘴出ê；是tùi心內發出；chiah-ê hō͘人污穢。",
          "Nā-sī tùi chhùi chhut ê; sī tùi sim-lāi hoat-chhut; chiah-ê hō͘ lâng ù-oè."
        ],
        [
          "因為tùi心發出pháiⁿ念頭，行兇、姦淫、私通、偷the̍h、lām-sám干證、謗瀆；",
          "In-ūi tùi sim hoat-chhut pháiⁿ liām-thâu, hêng-hiong, kan-îm, su-thong, thau-the̍h, lām-sám kan-chèng, pòng-to̍k;"
        ],
        [
          "chiah-ê是hō͘人污穢；若是無洗手來食，boē hō͘人污穢。",
          "chiah-ê sī hō͘ lâng ù-oè; nā-sī bô soé chhiú lâi chia̍h, boē hō͘ lâng ù-oè."
        ],
        [
          "耶穌tùi hia出去退去到Chhui-lô Se-tùn ê境界。",
          "Iâ-so͘ tùi hia chhut-khì thè-khì kàu Chhui-lô Se-tùn ê kéng-kài."
        ],
        [
          "Tú-tn̄g有迦南ê婦人人出in ê交界，喉叫講，主ah，大衛ê後裔，憐憫我；我ê cha-bó͘-kiáⁿ患tio̍h鬼，真艱苦。",
          "Tú-tn̄g ū Ka-lâm ê hū-jîn-lâng chhut in ê kau-kài, âu-kiò kóng, Chú ah, Tāi-pi̍t ê hō͘-è, lîn-bín goá; goá ê cha-bó͘-kiáⁿ hoān-tio̍h kúi, chin kan-khó͘."
        ],
        [
          "耶穌無應伊一句。伊ê學生來，求伊講，Tio̍h kah伊去，因為伊tī咱ê後面teh喉叫。",
          "Iâ-so͘ bô ìn i chi̍t kù. I ê ha̍k-seng lâi, kiû I kóng, Tio̍h kah i khì, in-ūi i tī lán ê āu-bīn teh âu-kiò."
        ],
        [
          "伊就應講，我奉差，無m̄是就近以色列家失落ê羊nā-tiāⁿ。",
          "I chiū ìn kóng, Goá hōng chhe, bô m̄ sī chiū-kūn Í-sek-lia̍t ke sit-lo̍h ê iûⁿ nā-tiāⁿ."
        ],
        [
          "婦人人來拜伊講，主ah，幫贊我。",
          "Hū-jîn-lâng lâi pài I kóng, Chú ah, pang-chān goá."
        ],
        [
          "若是伊講，The̍h kiáⁿ兒ê餅，hiat hō͘狗á，是m̄合。",
          "Nā-sī I kóng, The̍h kiáⁿ-jî ê piáⁿ, hiat hō͘ káu-á, sī m̄ ha̍p."
        ],
        [
          "婦人人講，主ah，tio̍h；因為連狗á亦會得食in ê主人桌腳ka-la̍uh ê餅幼。",
          "Hū-jîn-lâng kóng, Chú ah, tio̍h; in-ūi liân káu-á ia̍h oē tit chia̍h in ê chú-lâng toh-kha ka-la̍uh ê piáⁿ-iù."
        ],
        [
          "Tùi án-ni耶穌應講，婦人人ah，你ê信大lah；照你所ài ê，kā你做成。Tùi hit時伊ê cha-bó͘-kiáⁿ已經好。",
          "Tùi án-ni Iâ-so͘ ìn kóng, Hū-jîn-lâng ah, lí ê sìn toā lah; chiàu lí só͘ ài ê, kā lí choè chiâⁿ. Tùi hit sî i ê cha-bó͘-kiáⁿ í-keng hó."
        ],
        [
          "耶穌離開hia，到加利利海邊；上山teh坐。",
          "Iâ-so͘ lī-khui hia, kàu Ka-lī-lī hái-piⁿ; chiūⁿ soaⁿ teh chē."
        ],
        [
          "有choē-choē陣ê人就近伊，續帶跛腳ê、chhiⁿ-mî ê、啞口ê、破相ê，kap choē-choē別款ê來，hē tī伊ê腳前；就醫好in。",
          "Ū choē-choē tīn ê lâng chiū-kūn I, soà toà pái-kha ê, chhiⁿ-mî ê, é-káu ê, phoà-siùⁿ ê, kap choē-choē pa̍t khoán ê lâi, hē tī I ê kha-chêng; chiū i-hó in."
        ],
        [
          "致到眾人gông-ngia̍h；因為看見啞口ê講話，破相ê lóng好，跛腳ê行，chhiⁿ-mî ê看見；就歸榮光以色列ê上帝。",
          "Tì-kàu chèng lâng gông-ngia̍h; in-ūi khoàⁿ-kìⁿ é-káu ê kóng oē, phoà-siùⁿ ê lóng hó, pái-kha ê kiâⁿ, chhiⁿ-mî ê khoàⁿ-kìⁿ; chiū kui êng-kng Í-sek-lia̍t ê Siōng-tè."
        ],
        [
          "耶穌叫伊ê學生來，講，我憐憫chiah-ê人，因為in已經kap我toà三日；亦無物thang食；我m̄甘hō͘ in iau-iau去，驚了in路裡厭倦。",
          "Iâ-so͘ kiò I ê ha̍k-seng lâi, kóng, Goá lîn-bín chiah ê lâng, in-ūi in í-keng kap goá toà saⁿ ji̍t; ia̍h bô mi̍h thang chia̍h; goá m̄ kam hō͘ in iau-iau khì, kiaⁿ-liáu in lō͘-ni̍h ià-siān."
        ],
        [
          "學生kā伊講，阮tī曠野，tùi tá-lo̍h有hiah choē餅thang hō͘ chiah choē人食飽？",
          "Ha̍k-seng kā I kóng, Goán tī khòng-iá, tùi tá-lo̍h ū hiah choē piáⁿ thang hō͘ chiah choē lâng chia̍h pá?"
        ],
        [
          "耶穌kā in講，Lín有joā choē餅？應講，七個，kap淡薄細尾魚。",
          "Iâ-so͘ kā in kóng, Lín ū joā choē piáⁿ? ìn kóng, Chhit ê, kap tām-po̍h soè bé hî."
        ],
        [
          "就吩咐眾人坐tī地裡；",
          "Chiū hoan-hù chèng lâng chē tī toē-ni̍h;"
        ],
        [
          "The̍h hit七個餅kap魚，祝謝peh，交hō͘學生，學生就hō͘眾人。",
          "The̍h hí chhit ê piáⁿ kap hî, chiok-siā peh, kau hō͘ ha̍k-seng, ha̍k-seng chiū hō͘ chèng lâng."
        ],
        [
          "Lóng食到飽；拾所chhun ê屑á，toé滿七籃。",
          "Lóng chia̍h kàu pá; khioh só͘ chhun ê sut-á, toé-moá chhit nâ."
        ],
        [
          "食ê，婦人人gín-ná以外，共四千人。",
          "Chia̍h ê, hū-jîn-lâng gín-ná í-goā, kiōng sì-chheng lâng."
        ],
        [
          "既然hō͘眾人四散，就上船，到Má-ka-tàn ê交界。",
          "Kì-jiân hō͘ chèng lâng sì-soàⁿ, chiū chiūⁿ chûn, kàu Má-ka-tàn ê kau-kài."
        ]
      ],
      "篇名": "馬太福音第十五章"
    }
  ]
}
