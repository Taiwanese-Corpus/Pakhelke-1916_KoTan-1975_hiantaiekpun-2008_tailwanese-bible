{
  "出版年": "0",
  "文類": "巴克禮譯本",
  "資料": [
    {
      "段": [
        [
          "法利賽kap撒都該人來試耶穌，請伊用tùi天 ê神蹟hō͘ in看。",
          "Hoat-lī-sài kap Sat-thó͘-kai lâng lâi chhì Iâ-so͘, Chhiáⁿ I ēng tùi thiⁿ ê sîn-jiah hō͘ in khoàⁿ."
        ],
        [
          "若是伊應講，Ê-hng時lín講，會好天lah，因為天色紅。",
          "Nā-sī I ìn kóng, Ê-hng sî lín kóng, Oē hó thiⁿ lah, in-ūi thiⁿ-sek âng."
        ],
        [
          "亦早起時lín講，今á日有風雨，因為天色烏áu。Lín會曉分別天色，獨獨boē分別chiah-ê時ê神蹟。",
          "Ia̍h chá-khí sî lín kóng, Kin-á-ji̍t ū hong-hō͘, in-ūi thiⁿ-sek o͘-áu. Lín oē hiáu hun-piat thiⁿ-sek, to̍k-to̍k boē hun-piat chiah ê sî ê sîn-jiah."
        ],
        [
          "惡毒姦淫ê世代求神蹟；獨獨約拿ê神蹟以外，無beh神蹟hō͘伊。就離別in去。",
          "Ok-to̍k kan-îm ê sè-tāi kiû sîn-jiah; to̍k-to̍k Iok-ná ê sîn-jiah í-goā, bô beh sîn-jiah hō͘ i. Chiū lī-pia̍t in khì."
        ],
        [
          "學生過去hit pêng，boē記得帶餅。",
          "Ha̍k-seng kè-khì hit pêng, boē kì-tit toà piáⁿ."
        ],
        [
          "耶穌kā in講，Tio̍h謹慎持防法利賽kap撒都該人ê酵。",
          "Iâ-so͘ kā in kóng, Tio̍h kín-sīn tî-hông Hoat-lī-sài kap Sat-thó͘-kai lâng ê kàⁿ."
        ],
        [
          "學生saⁿ-kap議論講，是咱無帶餅o͘h。",
          "Ha̍k-seng saⁿ-kap gī-lūn kóng, Sī lán bô toà piáⁿ o͘h."
        ],
        [
          "耶穌知，就講，小信ê人ah，啥事因為無餅saⁿ-kap議論ah？",
          "Iâ-so͘ chai, chiū kóng, Sió-sìn ê lâng ah, siáⁿ-sū in-ūi bô piáⁿ saⁿ-kap gī-lūn ah?"
        ],
        [
          "Lín iáu-kú boē曉得，亦boē記得五千人食五個餅，lín拾幾筐ah？",
          "Lín iáu-kú boē hiáu-tit, ia̍h boē kì-tit gō͘-chheng lâng chia̍h gō͘ ê piáⁿ, lín khioh kúi kheng ah?"
        ],
        [
          "亦四千人食七個餅，lín拾幾籃ah？",
          "Ia̍h sì-chheng lâng chia̍h chhit ê piáⁿ, lín khioh kúi nâ ah?"
        ],
        [
          "Lín怎樣boē曉得我所kā lín講ê，m̄是指餅，獨獨tio̍h持防法利賽kap撒都該人ê酵。",
          "Lín cháiⁿ-iūⁿ boē hiáu-tit goá só͘ kā lín kóng ê, m̄ sī chí piáⁿ, to̍k-to̍k tio̍h tî-hông Hoat-lī-sài kap Sat-thó͘-kai lâng ê kàⁿ."
        ],
        [
          "In chiah會曉得伊所講ê m̄是持防餅ê酵，就是法利賽kap撒都該人ê教。",
          "In chiah oē hiáu-tit I só͘ kóng ê m̄ sī tî-hông piáⁿ ê kàⁿ, chiū-sī Hoat-lī-sài kap Sat-thó͘-kai lâng ê kàu."
        ],
        [
          "耶穌已經到該撒利亞腓立比ê境界，問伊ê學生講，人teh講人子是chī-chūi？",
          "Iâ-so͘ í-keng kàu Kai-sat-lī-a Hui-li̍p-pí ê kéng-kài, mn̄g I ê ha̍k-seng kóng, Lâng teh kóng Jîn-chú sī chī-chūi?"
        ],
        [
          "In講，有ê講是行洗禮ê約翰；有ê講是以利亞；koh有ê講是耶利米，á是先知人ê一個。",
          "In kóng, Ū-ê kóng sī kiâⁿ soé-lé ê Iok-hān; ū-ê kóng sī Í-lī-a; koh ū-ê kóng sī Iâ-lī-bí, á-sī sian-ti lâng ê chi̍t-ê."
        ],
        [
          "伊就kā in講，若是lín講我是chī-chūi？",
          "I chiū kā in kóng, Nā-sī lín kóng goá sī chī-chūi?"
        ],
        [
          "西門彼得應講，你是基督，真活上帝ê Kiáⁿ。",
          "Se-bûn Pí-tek ìn kóng, Lí sī Ki-tok, chin-oa̍h Siōng-tè ê Kiáⁿ."
        ],
        [
          "耶穌應伊講，西門，巴約拿，你有福氣ah；因為血氣肉體ê無指示你，就是我tī天裡ê父指示你。",
          "Iâ-so͘ ìn i kóng, Se-bûn, Pa-Iok-ná, lí ū hok-khì ah; in-ūi hiat-khì jio̍k-thé ê bô chí-sī lí, chiū-sī goá tī thiⁿ-ni̍h ê Pē chí-sī lí."
        ],
        [
          "我koh kā你講，你就是彼得，tī chit-ê石磐頂我beh起造我ê教會，陰府ê關隘也boē贏伊。",
          "Goá koh kā lí kóng, Lí chiū-sī Pí-tek, tī chit ê chio̍h-poâⁿ téng goá beh khí-chō goá ê kàu-hoē, im-hú ê koan-ài iā boē iâⁿ i."
        ],
        [
          "我beh用天國ê鎖匙hō͘你；見若你tī地裡縛ê，tī天裡亦beh縛伊；見若你tī地裡放ê，tī天裡亦beh放伊。",
          "Goá beh ēng thian-kok ê só-sî hō͘ lí; kìⁿ-nā lí tī toē-ni̍h pa̍k ê, tī thiⁿ-ni̍h ia̍h beh pa̍k i; kìⁿ-nā lí tī toē-ni̍h pàng ê, tī thiⁿ-ni̍h ia̍h beh pàng i."
        ],
        [
          "Hit時就禁戒學生，莫得kā人講伊是基督。",
          "Hit sî chiū kìm-kài ha̍k-seng, bo̍h-tit kā lâng kóng I sī Ki-tok."
        ],
        [
          "Tùi hit tia̍p起，耶穌chiah指示伊ê學生知伊tio̍h去耶路撒冷，tùi chiah-ê長老、祭司頭、經學士受tio̍h choē-choē苦楚；koh受害死，第三日koh活。",
          "Tùi hit tia̍p khí, Iâ-so͘ chiah chí-sī I ê ha̍k-seng chai I tio̍h khì Iâ-lō͘-sat-léng, tùi chiah ê tiúⁿ-ló, chè-si-thâu, keng-ha̍k-sū siū-tio̍h choē-choē khó͘-chhó͘; koh siū hāi-sí, tē saⁿ ji̍t koh-oa̍h."
        ],
        [
          "彼得牽伊，責備伊講，主ah，千萬m̄-thang，chit-ê決斷無beh到tī你。",
          "Pí-tek khan I, chek-pī I kóng, Chú ah, chhian-bān m̄-thang, chit ê koat-toàn bô beh kàu tī lí."
        ],
        [
          "耶穌oa̍t-tńg身，kā彼得講，撒旦，退去我ê後面；你是我ê塞礙；因為你所想m̄是上帝ê事，是人ê事。",
          "Iâ-so͘ oa̍t-tńg-sin, kā Pí-tek kóng, Sat-tàn, thè-khì goá ê āu-bīn; lí sī goá ê that-gāi; in-ūi lí só͘ siūⁿ m̄ sī Siōng-tè ê sū, sī lâng ê sū."
        ],
        [
          "Hit時耶穌kā伊ê學生講，人若ài tè我tio̍h看無家己，giâ伊ê十字架，來tè我。",
          "Hit sî Iâ-so͘ kā I ê ha̍k-seng kóng, Lâng nā ài tè goá tio̍h khoàⁿ-bô ka-kī, giâ i ê si̍p-jī-kè, lâi tè goá."
        ],
        [
          "因為見若ài救伊ê性命ê，beh失落伊；見若為tio̍h我來失落伊ê性命ê，beh得tio̍h伊。",
          "In-ūi kìⁿ-nā ài kiù i ê sìⁿ-miā ê, beh sit-lo̍h i; kìⁿ-nā ūi-tio̍h goá lâi sit-lo̍h i ê sìⁿ-miā ê, beh tit-tio̍h i."
        ],
        [
          "人若得tio̍h全世界，來喪失伊ê性命，有甚麼利益？á是人beh出甚麼來對換伊ê性命。",
          "Lâng nā tit-tio̍h choân sè-kài, lâi sòng-sit i ê sìⁿ-miā, ū sím-mi̍h lī-ek? á-sī lâng beh chhut sím-mi̍h lâi tùi-oāⁿ i ê sìⁿ-miā."
        ],
        [
          "因為人子用伊ê父ê榮光，kap伊ê天使beh來，hit時beh照ta̍k人ê所行來報應。",
          "In-ūi Jîn-chú ēng I ê Pē ê êng-kng, kap I ê thiⁿ-sài beh lâi, hit sî beh chiàu ta̍k lâng ê só͘ kiâⁿ lâi pò-èng."
        ],
        [
          "我實在kā lín講，Khiā tī chia ê，有人iáu-bē死，會看見人子tī伊ê國來。",
          "Goá si̍t-chāi kā lín kóng, Khiā tī chia ê, ū lâng iáu-bē sí, oē khoàⁿ-kìⁿ Jîn-chú tī I ê kok lâi."
        ]
      ],
      "篇名": "馬太福音第十六章"
    }
  ]
}
