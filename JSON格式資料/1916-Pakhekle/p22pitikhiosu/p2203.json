{
  "出版年": "0",
  "文類": "巴克禮譯本",
  "資料": [
    {
      "段": [
        [
          "所疼ê兄弟ah，我現在所寫hō͘ lín ê是第二張ê phoe；tī chit兩張是beh hō͘ lín記念，來點醒lín純全ê心；",
          "Só͘ thiàⁿ ê hiaⁿ-tī ah, goá hiān-chāi só͘ siá hō͘ lín ê sī tē jī tiuⁿ ê phoe; tī chit nn̄g tiuⁿ sī beh hō͘ lín kì-liām, lâi tiám-chhíⁿ lín sûn-choân ê sim;"
        ],
        [
          "hō͘ lín記得聖ê先知讖語ê話，以及救主tùi lín ê使徒所命令ê。",
          "hō͘ lín kì-tit sèng ê sian-ti chhàm-gú ê oē, í-ki̍p Kiù-chú tùi lín ê sù-tô͘ só͘ bēng-lēng ê."
        ],
        [
          "第一tio̍h知ê，tī hiah-ê路尾ê時日beh有戲謔ê人出來，照家己ê私慾來行ê，戲謔講，",
          "Tē it tio̍h chai ê, tī hiah ê lō͘-bé ê sî-ji̍t beh ū hì-hiok ê lâng chhut-lâi, chiàu ka-kī ê su-io̍k lâi kiâⁿ ê, hì-hiok kóng,"
        ],
        [
          "伊應允koh來，taⁿ tī tá-lo̍h?因為tùi列祖睏去以來，萬項物tùi起頭創造照舊無各樣。",
          "I èng-ún koh lâi, taⁿ tī tá-lo̍h? In-ūi tùi lia̍t-chó͘ khùn-khì í-lâi, bān hāng mi̍h tùi khí-thâu chhòng-chō chiàu kū bô koh-iūⁿ."
        ],
        [
          "因為in hiah-ê人故意boē記得ê，就是tùi早有chiah-ê天，koh有地tùi水出，tùi水來成，lóng是tùi上帝ê道；",
          "In-ūi in hiah ê lâng kò͘-ì boē kì-tit ê, chiū-sī tùi chá ū chiah ê thiⁿ, koh ū toē tùi chúi chhut, tùi chúi lâi chiâⁿ, lóng sī tùi Siōng-tè ê tō;"
        ],
        [
          "Tùi chiah-ê天地光hit時ê世間hō͘水氾濫來滅無。",
          "Tùi chiah ê thiⁿ toē tng hit sî ê sè-kan hō͘ chúi hoàn-lām lâi bia̍t-bô."
        ],
        [
          "獨獨現今chiah-ê天kap地是tùi chit-ê道khǹg-teh，來thèng候火，留teh到無敬虔ê人受審判kap滅無ê日。",
          "To̍k-to̍k hiān-kim chiah ê thiⁿ kap toē sī tùi chit ê tō khǹg-teh, lâi thèng-hāu hé, lâu-teh kàu bô kèng-khiân ê lâng siū sím-phoàⁿ kap bia̍t-bô ê ji̍t."
        ],
        [
          "所疼ê兄弟ah，有一項lín m̄-thang boē記得，就是主看一日親像一千年，一千年親像一日。",
          "Só͘ thiàⁿ ê hiaⁿ-tī ah, ū chi̍t hāng lín m̄ thang boē kì-tit, chiū-sī Chú khoàⁿ chi̍t ji̍t chhin-chhiūⁿ chi̍t chheng nî, chi̍t chheng nî chhin-chhiūⁿ chi̍t ji̍t."
        ],
        [
          "主無iân-chhiân tī所應允，親像人有ê看做iân-chhiân ê，就是寬容lín，m̄-ài有人沉淪，是ài人lóng反悔。",
          "Chú bô iân-chhiân tī só͘ èng-ún, chhin-chhiūⁿ lâng ū-ê khoàⁿ choè iân-chhiân ê, chiū-sī khoan-iông lín, m̄ ài ū lâng tîm-lûn, sī ài lâng lóng hoán-hoé."
        ],
        [
          "但是主ê日beh到親像賊，hit日hiah-ê天beh有大聲廢棄，hiah-ê原質受燒來消滅，地kap其中所有ê物也燒lio去。",
          "Nā-sī Chú ê ji̍t beh kàu chhin-chhiūⁿ chha̍t, hit ji̍t hiah ê thiⁿ beh ū toā siaⁿ hoè-khì, hiah ê goân-chit siū sio lâi siau-bia̍t, toē kap kî-tiong só͘ ū ê mi̍h iā sio-lio-khì."
        ],
        [
          "萬物既然beh án-ni消滅，就lín tī聖kap敬虔tio̍h做甚麼號ê人，",
          "Bān mi̍h kì-jiân beh án-ni siau-bia̍t, chiū lín tī sèng kap kèng-khiân tio̍h choè sím-mi̍h hō ê lâng,"
        ],
        [
          "來ǹg望續催逼上帝ê日到；為tio̍h án-ni，chiah-ê天會hō͘火消滅，原質受燒，就熔去？",
          "lâi ǹg-bāng soà chhui-pek Siōng-tè ê ji̍t kàu; ūi-tio̍h án-ni ,chiah ê thiⁿ oē hō͘ hé siau-bia̍t, goân-chit siū sio, chiū iûⁿ-khì?"
        ],
        [
          "但是照伊所應允，咱ǹg望新ê天新ê地，義tiàm tī in中間。",
          "Nā-sī chiàu I só͘ èng-ún, lán ǹg-bāng sin ê thiⁿ sin ê toē, gī tiàm tī in tiong-kan."
        ],
        [
          "所以所疼ê兄弟ah，lín既然ǹg望chiah-ê，tio̍h慇勤hō͘ lín無lâ-sâm，無瑕疵安然見tio̍h伊。",
          "Só͘-í só͘ thiàⁿ ê hiaⁿ-tī ah, lín kì-jiân ǹg-bāng chiah-ê, tio̍h un-khûn hō͘ lín bô lâ-sâm,bô hâ-chhû an-jiân kìⁿ-tio̍h I."
        ],
        [
          "Koh tio̍h看咱ê主ê寬容做拯救ê因由；親像阮所疼ê兄弟保羅，照所賞賜伊ê智慧，也bat寫phoe hō͘ lín；",
          "Koh tio̍h khoàⁿ lán ê Chú ê khoan-iông choè chín-kiù ê in-iû; chhin-chhiūⁿ goán só͘ thiàⁿ ê hiaⁿ-tī Pó-lô, chiàu só͘ siúⁿ-sù i ê tì-hūi, iā bat siá phoe hō͘ lín;"
        ],
        [
          "tī伊lóng總ê phoe teh論chiah-ê事，也是án-ni講；其中有oh得明ê，m̄知影無堅固ê人解hō͘伊chhoa̍h去，親像解chhoa̍h其餘ê聖經，致到家己沉淪。",
          "tī i lóng-chóng ê phoe teh lūn chiah ê sū,iā sī án-ni kóng; kî-tiong ū oh-tit bêng ê, m̄ chai-iáⁿ bô kian-kò͘ ê lâng koé hō͘ i chhoa̍h-khì, chhin-chhiūⁿ koé-chhoa̍h kî-û ê sèng-keng, tì-kàu ka-kī tîm-lûn."
        ],
        [
          "所疼ê兄弟ah，án-ni lín既然事先知，tio̍h持防免致hō͘無理ê人ê差謬所引誘，來失落家己ê堅固。",
          "Só͘ thiàⁿ ê hiaⁿ-tī ah, án-ni lín kì-jiân tāi-seng chai, tio̍h tî-hông bián-tì hō͘ bû-lí ê lâng ê chha-biū só͘ ín-iú, lâi sit-lo̍h ka-kī ê kian-kò͘."
        ],
        [
          "獨獨tio̍h進步tī咱ê救主耶穌基督ê恩典，以及bat伊。願榮光歸伊，tùi現今到永遠ê日。À-bēng。",
          "To̍k-to̍k tio̍h chìn-pō͘ tī lán ê Kiù-chú Iâ-so͘ Ki-tok ê un-tián, í-ki̍p bat I. Goān êng-kng kui I, tùi hiān-kim kàu éng-oán ê ji̍t. À-bēng."
        ]
      ],
      "篇名": "彼得後書第三章"
    }
  ]
}
