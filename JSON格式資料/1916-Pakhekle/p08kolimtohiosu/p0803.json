{
  "出版年": "0",
  "文類": "巴克禮譯本",
  "資料": [
    {
      "段": [
        [
          "阮kiám是chit-tia̍p chiah koh家己舉薦mah？á是阮親像別人欠用人ê薦phoe hō͘ lín，á是欠用lín ê 薦phoe hō͘別人ah？",
          "Goán kiám sī chit tia̍p chiah koh ka-kī kú-chiàn mah? Á-sī goán chhin-chhiūⁿ pa̍t lâng khiàm-ēng lâng ê chiàn phoe hō͘ lín, á-sī khiàm-ēng lín ê chiàn phoe hō͘ pa̍t lâng ah?"
        ],
        [
          "Lín就是阮ê phoe寫tī阮ê心，hō͘眾人所知所讀ê。",
          "Lín chiū-sī goán ê phoe siá tī goán ê sim, hō͘ chèng lâng só͘ chai só͘ tha̍k ê."
        ],
        [
          "Lín明明是基督ê phoe，tùi阮ê工來成ê，m̄是用墨寫ê，就是用真活上帝ê神；m̄是tī石碑，就是tī肉體ê心碑。",
          "Lín bêng-bêng sī Ki-tok ê phoe, tùi goán ê kang lâi chiâⁿ ê, m̄ sī ēng ba̍k siá ê, chiū-sī ēng chin-oa̍h Siōng-tè ê Sîn; m̄ sī tī chio̍h-pi, chiū sī tī jio̍k-thé ê sim-pi."
        ],
        [
          "阮oá靠基督ǹg上帝有chit號ê信；",
          "Goán oá-khò Ki-tok ǹg Siōng-tè ū chit hō ê sìn;"
        ],
        [
          "m̄是講阮家己能堪得tùi家己來想出甚麼，阮所以能堪得是對上帝；",
          "m̄ sī kóng goán ka-kī oē kham-tit tùi ka-kī lâi siūⁿ-chhut sím-mi̍h, goán só͘-í oē kham-tit sī tùi Siōng-tè;"
        ],
        [
          "伊也hō͘阮能堪得擔當新約ê差用，m̄是文字ê，是神靈ê；因為文字致到死，神靈致到活。",
          "I iā hō͘ goán oē kham-tit tam-tng sin iok ê chhe-ēng, m̄ sī bûn-jī ê, sī sîn-lêng ê; in-ūi bûn-jī tì-kàu sí, sîn-lêng tì-kàu oa̍h."
        ],
        [
          "Taⁿ致到死ê職份，用字刻tī石裡ê，尚且有榮光，致到以色列人boē會注目看摩西ê面，是為tio̍h伊ê面ê榮光，這榮光是漸漸衰退ê，",
          "Taⁿ tì-kàu sí ê chit-hūn, ēng jī khek tī chio̍h-ni̍h ê, siōng-chhiáⁿ ū êng-kng, tì-kàu Í-sek-lia̍t lâng boē-oē chù-ba̍k khoàⁿ Mô͘-se ê bīn, sī ūi-tio̍h i ê bīn ê êng-kng, che êng-kng sī chiām-chiām soe-thè ê,"
        ],
        [
          "何況神靈ê職份kiám無koh-khah有榮光mah？",
          "hô-hòng sîn-lêng ê chit-hūn kiám bô koh khah ū êng-kng mah?"
        ],
        [
          "因為定罪ê職份既然榮光，就致到義ê職份伊ê榮光koh-khah充滿。",
          "In-ūi tēng-choē ê chit-hūn kì-jiân êng-kng, chiū tì-kàu gī ê chit-hūn i ê êng-kng koh khah chhiong-moá."
        ],
        [
          "因為前所受榮光ê，為tio̍h chit-ê khah大ê榮光，就無榮光。",
          "In-ūi chêng só͘ siū êng-kng ê, ūi-tio̍h chit ê khah toā ê êng-kng, chiū bô êng-kng."
        ],
        [
          "因為衰退ê若有榮光，就hit-ê久長tī-teh ê koh-khah有榮光。",
          "In-ūi soe-thè ê nā ū êng-kng, chiū hit ê kú-tn̂g tī-teh ê koh khah ū êng-kng."
        ],
        [
          "阮既然有chit號ê ǹg望，所以真好膽來講，",
          "Goán kì-jiân ū chit hō ê ǹg-bāng, só͘-í chin hó-táⁿ lâi kóng,"
        ],
        [
          "無親像摩西用帕罩伊ê面，hō͘以色列人boē得thang注目看到hit-ê teh衰退ê ê結局。",
          "bô chhin-chhiūⁿ Mô͘-se ēng phè tà i ê bīn, hō͘ Í-sek-lia̍t lâng boē tit thang chù-ba̍k khoàⁿ kàu hit ê teh soe-thè ê ê kiat-kio̍k."
        ],
        [
          "但是in ê心變做硬；到tī今á日，in讀舊約ê時，hit-ê 帕猶原tī-teh，無掀開；chit-ê帕tùi基督就廢棄。",
          "Nā-sī in ê sim pìⁿ choè ngī; kàu tī kin-á-ji̍t, in tha̍k kū iok ê sî, hit ê phè iû-goân tī-teh, bô hian-khui; chit ê phè tùi Ki-tok chiū hoè-khì."
        ],
        [
          "但是到今á日，不論甚麼時in讀摩西ê冊，帕iáu-kú 罩tī in ê心。",
          "Nā-sī kàu kin-á-ji̍t, put-lūn sím-mi̍h sî in tha̍k Mô͘-se ê chheh, phè iáu-kú tà tī in ê sim."
        ],
        [
          "獨獨不論甚麼時in歸ǹg主，帕就除去。",
          "To̍k-to̍k put-lūn sím-mi̍h sî in kui ǹg Chú, phè chiū tû-khì."
        ],
        [
          "Taⁿ主就是hit-ê神；主ê神tī hit位，hit位就自由。",
          "Taⁿ Chú chiū-sī hit ê Sîn; Chú ê Sîn tī hit ūi, hit ūi chiū chū-iû."
        ],
        [
          "咱眾人ê面無罩帕，親像鏡倒照主ê榮光，lóng變化做伊ê像，tùi榮光到榮光，親像tùi主，就是神，án-ni。",
          "Lán chèng lâng ê bīn bô tà phè, chhin-chhiūⁿ kiàⁿ tò-chiò Chú ê êng-kng, lóng piàn-hoà choè I ê siōng, tùi êng-kng kàu êng-kng, chhin-chhiūⁿ tùi Chú, chiū-sī Sîn, án-ni."
        ]
      ],
      "篇名": "哥林多後書第三章"
    }
  ]
}
