{
  "出版年": "0",
  "文類": "巴克禮譯本",
  "資料": [
    {
      "段": [
        [
          "雖然無利益，我不得不tio̍h誇口；我beh講起主ê異象kap啟示。",
          "Sui-jiân bô lī-ek, goá put-tek-put tio̍h khoa-kháu; goá beh kóng-khí Chú ê īⁿ-siōng kap khé-sī."
        ],
        [
          "我bat一人tiàm-tī基督ê，十四年前受帶到第三層天；或是tiàm-tī身軀，我m̄知；或是無tiàm-tī身軀，我也m̄知；上帝知。",
          "Goá bat chi̍t lâng tiàm-tī Ki-tok ê, cha̍p-sì nî chêng siū toà kàu tē saⁿ chàn thiⁿ; he̍k-sī tiàm-tī seng-khu, goá m̄ chai; he̍k-sī bô tiàm-tī seng-khu, goá iā m̄ chai; Siōng-tè chai."
        ],
        [
          "我bat一個親像chit號ê人，或是tiàm-tī身軀，或是無tī身軀，我m̄知，上帝知；",
          "Goá bat chi̍t-ê chhin-chhiūⁿ chit hō ê lâng, he̍k-sī tiàm-tī seng-khu, he̍k-sī bô tī seng-khu, goá m̄ chai, Siōng-tè chai;"
        ],
        [
          "伊受帶到樂園，聽見boē得thang講ê話，就是人所m̄-thang講ê。",
          "i siū toà kàu Lo̍k-hn̂g, thiaⁿ-kìⁿ boē tit thang kóng ê oē, chiū-sī lâng só͘ m̄ thang kóng ê."
        ],
        [
          "我beh為tio̍h chit號人誇口；但是為tio̍h家己，除我ê軟弱以外，我無beh誇口。",
          "Goá beh ūi-tio̍h chit hō lâng khoa-kháu; nā-sī ūi-tio̍h ka-kī, tû goá ê loán-jio̍k í-goā, goá bô beh khoa-kháu."
        ],
        [
          "我若ài beh誇口，也m̄是戇，因為我beh講真實；總是我家己約束，驚了人ê評論我khah過頭tī伊所看見我，á是伊tùi我所聽見ê。",
          "Goá nā ài beh khoa-kháu, iā m̄ sī gōng, in-ūi goá beh kóng chin-si̍t; chóng-sī goá ka-kī iok-sok, kiaⁿ-liáu lâng ê phêng-lūn goá khah kè-thâu tī i só͘ khoàⁿ-kìⁿ goá, á-sī i tùi goá só͘ thiaⁿ-kìⁿ ê."
        ],
        [
          "Koh因為chiah-ê啟示ê極大，免得我過頭自高，所以hō͘我肉體內有刺，就是撒旦ê使者來phah我，免得我過頭自高。",
          "Koh in-ūi chiah ê khé-sī ê ke̍k toā, bián-tit goá kè-thâu chū-ko, só͘-í hō͘ goá jio̍k-thé lāi ū chhì, chiū-sī Sat-tàn ê sù-chiá lâi phah goá, bián-tit goá kè-thâu chū-ko."
        ],
        [
          "為tio̍h án-ni，我三pái求主，hō͘ hit-ê離開我。",
          "Ūi-tio̍h án-ni, goá saⁿ pái kiû Chú, hō͘ hit-ê lī-khui goá."
        ],
        [
          "伊kā我講，有我ê恩，你就夠額；因為我ê氣力是tī人ê軟弱來成。所以我真歡喜，khah ài誇口我chiah-ê軟弱，hō͘基督ê氣力toà tī我。",
          "I kā goá kóng, Ū goá ê un, lí chiū kàu-gia̍h; in-ūi goá ê khùi-la̍t sī tī lâng ê loán-jio̍k lâi chiâⁿ. Só͘-í goá chin hoaⁿ-hí, khah ài khoa-kháu goá chiah ê loán-jio̍k, hō͘ Ki-tok ê khùi-la̍t toà tī goá."
        ],
        [
          "所以我為tio̍h基督掠chiah-ê軟弱、欠缺、khún-tio̍k、困迫做歡喜；因為我軟弱ê時，反tńg有氣力。",
          "Só͘-í goá ūi-tio̍h Ki-tok lia̍h chiah ê loán-jio̍k, khiàm-kheh, khún-tio̍k, khùn-pek choè hoaⁿ-hí; in-ūi goá loán-jio̍k ê sî, hoán-tńg ū khùi-la̍t."
        ],
        [
          "我成做戇，是lín逼tio̍h我；因為我合該tio̍h hō͘ lín o-ló；我雖然無甚麼tī-teh，實在無khah輸hiah-ê上等 ê使徒。",
          "Goá chiâⁿ-choè gōng, sī lín pek-tio̍h goá; in-ūi goá ha̍p-kai tio̍h hō͘ lín o-ló; goá sui-jiân bô sím-mi̍h tī-the,si̍t-chāi bô khah-su hiah ê siōng-téng ê sù-tô͘."
        ],
        [
          "使徒ê證據，我果然用百般ê吞忍來行tī lín中間，就是chiah-ê兆頭、神蹟、權能。",
          "Sù-tô͘ ê chèng-kù, goá kó-jiân ēng pah-poaⁿ ê thun-lún lâi kiâⁿ tī lín tiong-kan, chiū-sī chiah ê tiāu-thâu, sîn-jiah, koân-lêng."
        ],
        [
          "除去chit項，我無連累lín，以外，lín iáu有甚麼事m̄值tio̍h其餘ê教會？Chit-ê無公道ê所在，請lín寬恕我。",
          "Tû-khì chit hāng, goá bô liân-lūi lín, í-goā, lín iáu ū sím-mi̍h sū m̄ ta̍t-tio̍h kî-û ê kàu-hoē? Chit ê bô kong-tō ê só͘-chāi, chhiáⁿ lín khoan-sù goá."
        ],
        [
          "Taⁿ chit-ê是我第三pái備辦便beh去lín hia，也無beh連累lín；我所憶tio̍h ê就是lín，m̄是lín ê物；因為kiáⁿ兒m̄應該kā父母粒積，是父母kā kiáⁿ兒粒積。",
          "Taⁿ chit-ê sī goá tē saⁿ pái pī-pān piān beh khì lín hia, iā bô beh liân-lūi lín; goá só͘ it-tio̍h ê chiū-sī lín, m̄ sī lín ê mi̍h; in-ūi kiáⁿ-jî m̄ eng-kai kā pē-bú lia̍p-chek, sī pē-bú kā kiáⁿ-jî lia̍p-chek."
        ],
        [
          "我真歡喜為tio̍h lín ê靈魂來開費，也費盡家己ê性命；總無我jú疼lín，jú少得tio̍h lín ê疼mah？",
          "Goá chin hoaⁿ-hí ūi-tio̍h lín ê lêng-hûn lâi khai-hùi, iā hùi-chīn ka-kī ê sìⁿ-miā; chóng-bô goá jú thiàⁿ lín, jú chió tit-tio̍h lín ê thiàⁿ mah?"
        ],
        [
          "有人講我無拖thūi lín，是我奇巧，用詭譎ê部數來the̍h lín。",
          "Ū lâng kóng goá bô thoa-thūi lín, sī goá kî-khiáu, ēng khúi-khiat ê pō͘-sò͘ lâi the̍h lín."
        ],
        [
          "我所差去lín hia ê人，其中我有bat用甚麼人lut lín ah？",
          "Goá só͘ chhe khì lín hia ê lâng, kî-tiong goá ū bat ēng sím-mi̍h lâng lut lín ah?"
        ],
        [
          "我勸提多，也差一個兄弟kap伊去。提多bat lutl ín mah？阮所行kiám m̄是同一個神？同一樣ê腳步mah？",
          "Goá khǹg Thê-to, iā chhe chi̍t ê hiaⁿ-tī kap i khì. Thê-to bat lut lín mah? Goán só͘ kiâⁿ kiám m̄ sī tâng chi̍t ê Sîn? tâng chi̍t iūⁿ ê kha-pō͘ mah?"
        ],
        [
          "Lín到taⁿ掠做阮對lín teh分訴，阮tiàm-tī基督講話tī上帝ê面前。所疼ê兄弟ah，一切ê事lóng是為tio̍h建立lín。",
          "Lín kàu taⁿ lia̍h-choè goán tùi lín teh hun-sò͘. Goán tiàm-tī Ki-tok kóng oē tī Siōng-tè ê bīn-chêng. Só͘ thiàⁿ ê hiaⁿ-tī ah, it-chhè ê sū lóng sī ūi-tio̍h kiàn-li̍p lín."
        ],
        [
          "因為我teh驚，驚了我來ê時kiám-chhái tú-tio̍h lín無照我所ài，也lín tú-tio̍h我照lín所m̄ ài；驚了有相爭、怨妒、受氣、結黨、譭謗、講ka-chiah後話、phín-phóng、紛亂，chiah-ê事；",
          "In-ūi goá teh kiaⁿ, kiaⁿ-liáu goá lâi ê sî kiám-chhái tú-tio̍h lín bô chiàu goá só͘ ài, iā lín tú-tio̍h goá chiàu lín só͘ m̄ ài; kiaⁿ-liáu ū saⁿ-chiⁿ, oàn-tò͘, siū-khì, kiat-tóng, húi-pòng, kóng ka-chiah-āu oē, phín-phóng, hun-loān, chiah ê sū;"
        ],
        [
          "也驚了我koh來ê時，我ê上帝hō͘我tī lín ê面前卑微，我也為tio̍h choē-choē從前犯罪，也無反悔in所行ê污穢、姦淫、放蕩ê人來憂悶。",
          "iā kiaⁿ-liáu goá koh lâi ê sî, goá ê Siōng-tè hō͘ goá tī lín ê bīn-chêng pi-bî, goá iā ūi-tio̍h choē-choē chiông-chiân hoān-choē, iā bô hoán-hoé in só͘ kiâⁿ ê ù-oè, kan-îm, hòng-tōng ê lâng lâi iu-būn."
        ]
      ],
      "篇名": "哥林多後書第十二章"
    }
  ]
}
