{
  "出版年": "0",
  "文類": "巴克禮譯本",
  "資料": [
    {
      "段": [
        [
          "所以耶穌tī poâⁿ過節前六日到伯大尼，就是拉撒路所toà ê所在；伊是耶穌tùi死人中hō͘伊koh活ê。",
          "Só͘-í Iâ-so͘ tī poâⁿ-kè-choeh chêng la̍k ji̍t kàu Pek-tāi-nî, chiū-sī Lia̍p-sat-lō͘ só͘ toà ê só͘-chāi; i sī Iâ-so͘ tùi sí-lâng tiong hō͘ i koh-oa̍h ê."
        ],
        [
          "In就tī hia為tio̍h耶穌備辦ê-hng頓；馬大teh伺候；拉撒路亦是同桌ê一個。",
          "In chiū tī hia ūi-tio̍h Iâ-so͘ pī-pān ê-hng tǹg; Má-tāi teh su-hāu; Lia̍p-sat-lō͘ ia̍h sī tâng toh ê chi̍t-ê."
        ],
        [
          "馬利亞就the̍h一斤極貴氣真ê ná-ta̍t香油，抹耶穌ê腳，koh用家己ê頭毛拭伊ê腳，香油ê芳滿厝。",
          "Má-lī-a chiū the̍h chi̍t kun ke̍k kùi-khì chin ê ná-ta̍t hiuⁿ-iû, boah Iâ-so͘ ê kha, koh ēng ka-kī ê thâu-mn̂g chhit I ê kha, hiuⁿ-iû ê phang moá chhù."
        ],
        [
          "有伊ê學生一個，beh賣伊ê，就是加略人猶大，講，",
          "Ū I ê ha̍k-seng chi̍t ê, beh boē I ê, chiū-sī Ka-lio̍k lâng Iû-tāi, kóng,"
        ],
        [
          "啥事m̄將chit-ê膏油賣銀á三百個，來hō͘ sòng-hiong人ah？",
          "Siáⁿ-sū m̄ chiong chit ê ko-iû boē gûn-á saⁿ-pah ê, lâi hō͘ sòng-hiong lâng ah?"
        ],
        [
          "伊講án-ni，m̄是因為伊關心tī sòng-hiong人；是因為伊是賊，koh管錢袋偷the̍h所hē ê nā-tiāⁿ。",
          "I kóng án-ni, m̄ sī in-ūi i koan-sim tī sòng-hiong lâng; sī in-ūi i sī chha̍t, koh koán chîⁿ-tē thau-the̍h só͘ hē ê nā-tiāⁿ."
        ],
        [
          "耶穌就講，chhut-chāi伊將chit-ê留teh，到我埋葬ê日。",
          "Iâ-so͘ chiū kóng, Chhut-chāi i chiong chit-ê lâu-teh, kàu goá bâi-chòng ê ji̍t."
        ],
        [
          "因為常常有sòng-hiong人kap lín tī-teh；但是我無常常kap lín tī-teh。",
          "In-ūi siông-siông ū sòng-hiong lâng kap lín tī-teh; nā-sī goá bô siông-siông kap lín tī-teh."
        ],
        [
          "猶太ê百姓choē-choē知耶穌tī hia；就來，m̄-nā因為耶穌ê緣故，亦ài beh看伊所hō͘伊tùi死人中koh活ê拉撒路。",
          "Iû-thài ê peh-sìⁿ choē-choē chai Iâ-so͘ tī hia; chiū lâi, m̄ nā in-ūi Iâ-so͘ ê iân-kò͘, ia̍h ài beh khoàⁿ I só͘ hō͘ i tùi sí-lâng tiong koh-oa̍h ê Lia̍p-sat-lō͘."
        ],
        [
          "獨獨chiah-ê祭司頭計謀beh續thâi死拉撒路；",
          "To̍k-to̍k chiah ê chè-si-thâu kè-bô͘ beh soà thâi-sí Lia̍p-sat-lō͘;"
        ],
        [
          "因為猶太人choē-choē為tio̍h伊ê緣故，去信耶穌。",
          "in-ūi Iû-thài lâng choē-choē ūi-tio̍h i ê iân-kò͘, khì sìn Iâ-so͘."
        ],
        [
          "隔日，有choē-choē赴節ê人，已經聽見耶穌beh到耶路撒冷，",
          "Keh ji̍t, ū choē-choē hù choeh ê lâng, í-keng thiaⁿ-kìⁿ Iâ-so͘ beh kàu Iâ-lō͘-sat-léng,"
        ],
        [
          "就kia̍h棕樹枝，出去迎接伊，叫講，和散那，奉主ê名來ê，就是以色列ê王，願伊得tio̍h o-ló。",
          "chiū kia̍h chang-chhiū ki, chhut-khì ngiâ-chih I, kiò kóng, Hô-sàn-ná, hōng Chú ê miâ lâi ê, chiū-sī Í-sek-lia̍t ê ông, goān I tit-tio̍h o-ló."
        ],
        [
          "耶穌得tio̍h一隻細隻驢，騎伊；親像聖經所記，郇城ê cha-bó͘-kiáⁿ ah，莫得驚；",
          "Iâ-so͘ tit-tio̍h chi̍t chiah soè chiah lû, khiâ i; chhin-chhiūⁿ sèng-keng só͘ kì, Sûn-siâⁿ ê cha-bó͘-kiáⁿ ah, bo̍h-tit kiaⁿ;"
        ],
        [
          "你ê王來lah，khiā驢á-kiáⁿ。",
          "lí ê Ông lâi lah, khiā lû-á-kiáⁿ."
        ],
        [
          "學生起頭boē 明chiah-ê事；到耶穌已經得tio̍h榮光ê時，chiah記得有記載chiah-ê事指伊，亦人果然對伊行chiah-ê事。",
          "Ha̍k-seng khí-thâu boē bêng chiah ê sū; kàu Iâ-so͘ í-keng tit-tio̍h êng-kng ê sî, chiah kì-tit ū kì-chài chiah ê sū chí I, ia̍h lâng kó-jiân tùi I kiâⁿ chiah ê sū."
        ],
        [
          "當耶穌叫拉撒路出墓，hō͘伊tùi死人中koh活ê時，kap伊tī-teh ê眾人做干證。",
          "Tng Iâ-so͘ kiò Lia̍p-sat-lō͘ chhut bōng, hō͘ i tùi sí-lâng tiong koh-oa̍h ê sî, kap I tī-teh ê chèng lâng choè kan-chèng."
        ],
        [
          "Tùi án-ni眾人去迎接伊，因為聽見伊有行chit-ê神蹟。",
          "Tùi án-ni chèng lâng khì ngiâ-chih I, in-ūi thiaⁿ-kìⁿ I ū kiâⁿ chit ê sîn-jiah."
        ],
        [
          "法利賽人saⁿ-kap講，可見lín lóng無chhái-kang；lín看，thong世間lóng去tè伊lah。",
          "Hoat-lī-sài lâng saⁿ-kap kóng, Khó-kiàn lín lóng bô chhái-kang; lín khoàⁿ, thong sè-kan lóng khì tè I lah."
        ],
        [
          "當節期上來敬拜ê，中間有kúi-nā個希利尼人；",
          "Tng choeh-kî chiūⁿ lâi kèng-pài ê, tiong-kan ū kúi-nā ê Hi-lī-nî lâng;"
        ],
        [
          "in就近加利利ê伯賽大人腓力，求伊講，先生ah，阮ài見耶穌。",
          "in chiū-kūn Ka-lī-lī ê Pek-sài-tāi lâng Hui-le̍k, kiû i kóng, Sian-siⁿ ah, goán ài kìⁿ Iâ-so͘."
        ],
        [
          "腓力來kā安得烈講；安得烈kap腓力來kā耶穌講。",
          "Hui-le̍k lâi kā An-tek-lia̍t kóng; An-tek-lia̍t kap Hui-le̍k lâi kā Iâ-so͘ kóng."
        ],
        [
          "耶穌應講，人子得tio̍h榮光ê時到lah。",
          "Iâ-so͘ ìn kóng, Jîn-chú tit-tio̍h êng-kng ê sî kàu lah."
        ],
        [
          "我實實kā lín講，一粒麥無落tī地裡來死，就猶原一粒nā-tiāⁿ；死，就結實choē-choē。",
          "Goá si̍t-si̍t kā lín kóng, Chi̍t lia̍p be̍h bô lo̍h tī toē-ni̍h lâi sí, chiū iû-goân chi̍t lia̍p nā-tiāⁿ; sí, chiū kiat-si̍t choē-choē."
        ],
        [
          "疼家己ê性命ê，就喪失伊；怨恨家己ê性命tī chit世間ê，的確保伊到永活。",
          "Thiàⁿ ka-kī ê sìⁿ-miā ê, chiū sòng-sit i; oàn-hūn ka-kī ê sìⁿ-miā tī chit sè-kan ê, tek-khak pó i kàu éng-oa̍h."
        ],
        [
          "人若服事我，就tio̍h tè我；我所tī-teh ê所在，服事我ê人亦beh tī hia；人若服事我，我ê父beh對重伊。",
          "Lâng nā ho̍k-sāi goá, chiū tio̍h tè goá; goá só͘ tī-teh ê só͘-chāi, ho̍k-sāi goá ê lâng ia̍h beh tī hia; lâng nā ho̍k-sāi goá, goá ê Pē beh tùi-tiōng i."
        ],
        [
          "Taⁿ我ê心大擘腹；beh怎樣講？父ah，救我出chit-ê時。總是我為tio̍h chit-ê，chiah到tī chit時。",
          "Taⁿ goá ê sim toā peh-pak; beh cháiⁿ-iūⁿ kóng? Pē ah, kiù goá chhut chit ê sîChóng-sī goá ūi-tio̍h chit-ê, chiah kàu tī chit sî."
        ],
        [
          "父ah，願你榮顯你ê名。就tùi天有聲講，我已經榮顯，beh koh再榮顯伊。",
          "Pē ah, goān lí êng-hián lí ê miâChiū tùi thiⁿ ū siaⁿ kóng, Goá í-keng êng-hián, beh koh-chài êng-hián i."
        ],
        [
          "Khiā tī邊á ê眾人聽見就講，是雷tân；有人講，是天使kā伊講話。",
          "Khiā tī piⁿ-á ê chèng lâng thiaⁿ-kìⁿ chiū kóng, Sī lûi tân; ū lâng kóng, sī thiⁿ-sài kā I kóng oē."
        ],
        [
          "耶穌應講，Chit-ê聲來，m̄是為tio̍h我，就是為tio̍h lín。",
          "Iâ-so͘ ìn kóng, Chit ê siaⁿ lâi, m̄ sī ūi-tio̍h goá, chiū-sī ūi-tio̍h lín."
        ],
        [
          "Tī chit-tia̍p chit世間受審判；tī chit-tia̍p chit世間ê人君beh受趕逐。",
          "Tī chit tia̍p chit sè-kan siū sím-phoàⁿ; tī chit tia̍p chit sè-kan ê jîn-kun beh siū koáⁿ-tio̍k."
        ],
        [
          "我若受舉起離開地，就beh引chhoā眾人就近我。",
          "Goá nā siū kú-khí lī-khui toē, chiū beh ín-chhoā chèng lâng chiū-kūn goá."
        ],
        [
          "伊講chit-ê話，是指伊beh甚麼款來死。",
          "I kóng chit ê oē, sī chí I beh sím-mi̍h khoán lâi sí."
        ],
        [
          "眾人就應伊講，阮聽見律法有講，基督永永tī-teh；你怎樣講，人子tio̍h受舉起？chit-ê人子是chī-chūi ah？",
          "Chèng lâng chiū ìn I kóng, Goán thiaⁿ-kìⁿ lu̍t-hoat ū kóng, Ki-tok éng-éng tī-teh; lí cháiⁿ-iūⁿ kóng, Jîn-chú tio̍h siū kú-khí? chit ê Jîn-chú sī chī-chūi ah?"
        ],
        [
          "耶穌就kā in講，光tī lín ê中間iáu有tiap-á久ê時。Lín有光ê時，就tio̍h行，免得暗到tī lín；hit-ê行tī暗ê，伊m̄知行到tá-lo̍h。",
          "Iâ-so͘ chiū kā in kóng, Kng tī lín ê tiong-kan iáu ū tiap-á kú ê sîLín ū kng ê sî, chiū tio̍h kiâⁿ, bián-tit àm kàu tī lín; hit-ê kiâⁿ tī àm ê, i m̄ chai kiâⁿ kàu tá-lo̍h."
        ],
        [
          "Lín有光ê時，就tio̍h信光，hō͘ lín成做光明ê人。 耶穌講chiah-ê話，就離開in，家己隱密。",
          "Lín ū kng ê sî, chiū tio̍h sìn kng, hō͘ lín chiâⁿ-choè kng-bêng ê lângIâ-so͘ kóng chiah ê oē, chiū lī-khui in, ka-kī ún-ba̍t."
        ],
        [
          "雖然tī in ê面前行chiah choē神蹟，in猶原m̄信伊；",
          "Sui-jiân tī in ê bīn-chêng kiâⁿ chiah choē sîn-jiah, in iû-goân m̄ sìn I;"
        ],
        [
          "這是beh應驗先知以賽亞ê話，講， 主ah，阮所傳hō͘人聽，chī-chūi信ah？ 主手骨ê力，tùi chī-chūi顯明ah？",
          "che sī beh èng-giām sian-ti Í-sài-a ê oē, kóng, Chú ah, goán só͘ thoân hō͘ lâng thiaⁿ, chī-chūi sìn ah? Chú chhiú-kut ê la̍t, tùi chī-chūi hián-bêng ah?"
        ],
        [
          "所以in boē信；因為以賽亞koh有講， 主hō͘ in ê目睭chhiⁿ-mî，心硬； 免得in用目睭看見，用心曉悟， Oa̍t-tò-tńg， 就我醫好in。",
          "Só͘-í in boē sìn; in-ūi Í-sài-a koh ū kóng, Chú hō͘ in ê ba̍k-chiu chhiⁿ-mî, sim ngī; Bián-tit in ēng ba̍k-chiu khoàⁿ-kìⁿ, ēng sim hiáu-ngō͘, Oa̍t-tò-tńg, Chiū goá i-hó in."
        ],
        [
          "以賽亞講chiah-ê，因為看見伊ê榮光，來論到伊。",
          "Í-sài-a kóng chiah-ê, in-ūi khoàⁿ-kìⁿ I ê êng-kng, lâi lūn-kàu I."
        ],
        [
          "雖然án-ni，in ê序大卻有choē-choē信伊；為tio̍h法利賽人chiah無認伊，免得kek出會堂；",
          "Sui-jiân án-ni, in ê sī-toā khiok ū choē-choē sìn I; ūi-tio̍h Hoat-lī-sài lâng chiah bô jīn I, bián-tit kek-chhut hoē-tn̂g;"
        ],
        [
          "因為in意愛tùi人來ê榮光，khah過頭tùi上帝來ê榮光。",
          "in-ūi in ì-ài tùi lâng lâi ê êng-kng, khah kè-thâu tùi Siōng-tè lâi ê êng-kng."
        ],
        [
          "耶穌叫講，信我ê人m̄是信我，就是信差我ê。",
          "Iâ-so͘ kiò kóng, Sìn goá ê lâng m̄ sī sìn goá, chiū-sī sìn chhe goá ê."
        ],
        [
          "看見我ê，就是看見差我ê。",
          "Khoàⁿ-kìⁿ goá ê, chiū-sī khoàⁿ-kìⁿ chhe goá ê."
        ],
        [
          "我就是光來入世間，hō͘見若信我ê人無khiā起tī暗。",
          "Goá chiū-sī kng lâi ji̍p sè-kan, hō͘ kìⁿ-nā sìn goá ê lâng bô khiā-khí tī àm."
        ],
        [
          "人若聽我ê話亦m̄守，我無審判伊；因為我來，m̄是beh審判世間，是beh救世間。",
          "Lâng nā thiaⁿ goá ê oē ia̍h m̄ siú, goá bô sím-phoàⁿ i; in-ūi goá lâi, m̄ sī beh sím-phoàⁿ sè-kan, sī beh kiù sè-kan."
        ],
        [
          "棄sak我，亦m̄接納我ê話ê人，就有審判伊ê，就是我所講ê道理，beh tī末日審判伊。",
          "Khì-sak goá, ia̍h m̄ chiap-la̍p goá ê oē ê lâng, chiū ū sím-phoàⁿ i ê, chiū-sī goá só͘ kóng ê tō-lí, beh tī boa̍t-ji̍t sím-phoàⁿ i."
        ],
        [
          "因為我所講m̄是出tī家己；就是差我ê父，伊有命令我，tio̍h傳甚麼，講甚麼。",
          "In-ūi goá só͘ kóng m̄ sī chhut tī ka-kī; chiū-sī chhe goá ê Pē, I ū bēng-lēng goá, tio̍h thoân sím-mi̍h, kóng sím-mi̍h."
        ],
        [
          "我知伊ê命令是永活；所以我所講ê，是照父所傳hō͘我ê，來講伊。",
          "Goá chai I ê bēng-lēng sī éng-oa̍h; só͘-í goá só͘ kóng ê, sī chiàu Pē só͘ thoân hō͘ goá ê, lâi kóng i."
        ]
      ],
      "篇名": "約翰福音第十二章"
    }
  ]
}
