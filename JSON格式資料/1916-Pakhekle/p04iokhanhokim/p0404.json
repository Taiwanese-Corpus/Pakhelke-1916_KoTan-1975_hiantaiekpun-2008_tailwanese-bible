{
  "出版年": "0",
  "文類": "巴克禮譯本",
  "資料": [
    {
      "段": [
        [
          "主已經知法利賽人聽見耶穌招tio̍h學生，亦kā in行洗禮，比約翰khah choē，",
          "Chú í-keng chai Hoat-lī-sài lâng thiaⁿ-kìⁿ Iâ-so͘ chio-tio̍h ha̍k-seng, ia̍h kā in kiâⁿ soé-lé, pí Iok-hān khah choē,"
        ],
        [
          "(其實耶穌家己無行洗禮，是伊ê學生行伊) ，",
          "(kî-si̍t Iâ-so͘ ka-kī bô kiâⁿ soé-lé, sī I ê ha̍k-seng kiâⁿ i),"
        ],
        [
          "就離開猶太，koh去加利利。",
          "chiū lī-khui Iû-thài, koh khì Ka-lī-lī."
        ],
        [
          "Tio̍h tùi撒馬利亞經過。",
          "Tio̍h tùi Sat-má-lī-a keng-kè."
        ],
        [
          "Tùi án-ni到撒馬利亞一個城，名叫Sū-ka，近雅各hō͘伊ê kiáⁿ約瑟ê地；tī hia有雅各ê水井。",
          "Tùi án-ni kàu Sat-má-lī-a chi̍t ê siâⁿ, miâ kiò Sū-ka, kūn Ngá-kok hō͘ i ê kiáⁿ Iok-sek ê toē; tī hia ū Ngá-kok ê chúi-chíⁿ."
        ],
        [
          "耶穌行路倦，就án-ni坐tī井邊。Hit時約略日中晝。",
          "Iâ-so͘ kiâⁿ lō͘ siān, chiū án-ni chē tī chíⁿ-piⁿHit sî iok-lio̍k ji̍t tiong-tàu."
        ],
        [
          "有一個撒馬利亞ê婦人人來chhiūⁿ水；耶穌kā伊講，請hō͘我lim。",
          "Ū chi̍t ê Sat-má-lī-a ê hū-jîn-lâng lâi chhiūⁿ chúi; Iâ-so͘ kā i kóng, Chhiáⁿ hō͘ goá lim."
        ],
        [
          "因為伊ê學生已經入城，去買物 thang來食。",
          "In-ūi I ê ha̍k-seng í-keng ji̍p siâⁿ, khì boé mi̍h thang lâi chia̍h."
        ],
        [
          "撒馬利亞ê婦人人kā伊講，你是猶太人，怎樣tùi我撒馬利亞ê婦人人討水lim ah？是猶太人kap撒馬利亞人無往來。",
          "Sat-má-lī-a ê hū-jîn-lâng kā I kóng, Lí sī Iû-thài lâng, cháiⁿ-iūⁿ tùi goá Sat-má-lī-a ê hū-jîn-lâng thó chúi lim ah? Sī Iû-thài lâng kap Sat-má-lī-a lâng bô óng-lâi."
        ],
        [
          "耶穌應伊講，設使你bat上帝ê恩賜，kap tuì你講，hō͘我lim ê，是chī-chūi；你的確求伊，伊就用活水hō͘你。",
          "Iâ-so͘ ìn i kóng, Siat-sú lí bat Siōng-tè ê un-sù, kap tùi lí kóng, Hō͘ goá lim ê, sī chī-chūi; lí tek-khak kiû I, I chiū ēng oa̍h chúi hō͘ lí."
        ],
        [
          "婦人人講，主ah，你無chhiūⁿ水ê器具，井koh深；tùi tá-lo̍h有hit-ê活水ah？",
          "Hū-jîn-lâng kóng, Chú ah, lí bô chhiūⁿ chúi ê khì-kū, chíⁿ koh chhim; tùi tá-lo̍h ū hit ê oa̍h chúi ah?"
        ],
        [
          "阮祖雅各留chit-ê井hō͘阮，伊家己kap kiáⁿ兒kap cheng-siⁿ lóng lim chit-ê井ê水，你kiám pí伊khah大mah？",
          "Goán chó͘ Ngá-kok lâu chit ê chíⁿ hō͘ goán, i ka-kī kap kiáⁿ-jî kap cheng-siⁿ lóng lim chit ê chíⁿ ê chúi, lí kiám pí i khah toā mah?"
        ],
        [
          "耶穌應伊講，Lim chit-ê水ê，lóng beh koh嘴乾；獨獨見若lim我所beh hō͘伊ê水ê永遠boē嘴乾；",
          "Iâ-so͘ ìn i kóng, Lim chit ê chúi ê, lóng beh koh chhùi-ta; to̍k-to̍k kìⁿ-nā lim goá só͘ beh hō͘ i ê chúi ê éng-oán boē chhùi-ta;"
        ],
        [
          "因為我所hō͘伊ê水beh tī伊ê內面成做水泉，直直chhèng起來到永遠活。",
          "in-ūi goá só͘ hō͘ i ê chúi beh tī i ê lāi-bīn chiâⁿ-choè chúi-choâⁿ, ti̍t-ti̍t chhèng-khí-lâi kàu éng-oán oa̍h."
        ],
        [
          "婦人人tuì伊講，主ah，用chit-ê水hō͘我，hō͘我boē嘴乾，亦免來chiah遠chhiūⁿ。",
          "Hū-jîn-lâng tùi I kóng, Chú ah, ēng chit ê chúi hō͘ goá, hō͘ goá boē chhùi-ta, ia̍h bián lâi chiah hn̄g chhiūⁿ."
        ],
        [
          "耶穌kā伊講，去叫你ê丈夫chiah koh來。",
          "Iâ-so͘ kā i kóng, Khì kiò lí ê tiōng-hu chiah koh lâi."
        ],
        [
          "婦人人應伊講，我無丈夫。耶穌kā伊講，你講，無丈夫，是tio̍h；",
          "Hū-jîn-lâng ìn I kóng, Goá bô tiōng-huIâ-so͘ kā i kóng, Lí kóng, Bô tiōng-hu, sī tio̍h;"
        ],
        [
          "因為你bat有五個丈夫；taⁿ所有ê m̄是你ê丈夫；你ê話真正tio̍h。",
          "in-ūi lí bat ū gō͘ ê tiōng-hu; taⁿ só͘ ū ê m̄ sī lí ê tiōng-hu; lí ê oē chin-chiàⁿ tio̍h."
        ],
        [
          "婦人人kā伊講，主ah，我看你是先知。",
          "Hū-jîn-lâng kā i kóng, Chú ah, goá khoàⁿ lí sī sian-ti."
        ],
        [
          "阮祖 bat tī chit-ê山敬拜；但是lín講敬拜ê所在應該tī耶路撒冷。",
          "Goán chó͘ bat tī chit ê soaⁿ kèng-pài; nā-sī lín kóng kèng-pài ê só͘-chāi eng-kai tī Iâ-lō͘-sat-léng."
        ],
        [
          "耶穌kā伊講，婦人人ah，tio̍h信我，時beh到lah，lín敬拜父亦無tī chit-ê山，亦無tī耶路撒冷。",
          "Iâ-so͘ kā i kóng, Hū-jîn-lâng ah, tio̍h sìn goá, sî beh kàu lah, lín kèng-pài Pē ia̍h bô tī chit ê soaⁿ, ia̍h bô tī Iâ-lō͘-sat-léng."
        ],
        [
          "Lín敬拜lín所m̄知ê；阮敬拜阮所知ê；因為拯救是tùi猶太人出。",
          "Lín kèng-pài lín só͘ m̄ chai ê; goán kèng-pài goán só͘ chai ê; in-ūi chín-kiù sī tùi Iû-thài lâng chhut."
        ],
        [
          "但是時beh到，現今就是，真實敬拜ê beh用神用真實敬拜父；因為父是ài chit號人敬拜伊。",
          "Nā-sī sî beh kàu, hiān-kim chiū-sī, chin-si̍t kèng-pài ê beh ēng sîn ēng chin-si̍t kèng-pài Pē; in-ūi Pē sī ài chit hō lâng kèng-pài I."
        ],
        [
          "上帝是神；敬拜伊ê人，tio̍h用神用真實來敬拜。",
          "Siōng-tè sī Sîn; kèng-pài I ê lâng, tio̍h ēng sîn ēng chin-si̍t lâi kèng-pài."
        ],
        [
          "婦人人kā伊講，我知彌賽亞teh-beh到；伊若到beh用一切ê事kā阮講。(彌賽亞翻譯就是基督)",
          "Hū-jîn-lâng kā I kóng, Goá chai Bí-sài-a teh-beh kàu; I nā kàu beh ēng it-chhè ê sū kā goán kóng(Bí-sài-a hoan-e̍k chiū-sī Ki-tok)."
        ],
        [
          "耶穌kā伊講，我chit-ê teh kap你講話ê，就是。",
          "Iâ-so͘ kā i kóng, Goá chit ê teh kap lí kóng oē ê, chiū-sī."
        ],
        [
          "Hit時伊ê學生到；奇怪伊kap婦人人講話；獨獨無人講，你beh甚麼tāi-chì？á是講，你啥事kap婦人人講話？",
          "Hit-sî I ê ha̍k-seng kàu; kî-koài I kap hū-jîn-lâng kóng oē; to̍k-to̍k bô lâng kóng, Lí beh sím-mi̍h tāi-chì? á-sī kóng, Lí siáⁿ-sū kap hū-jîn-lâng kóng oē?"
        ],
        [
          "婦人人隨時放下伊ê水瓶，入城，kā人講，",
          "Hū-jîn-lâng sûi-sî pàng-hē i ê chúi-pân, ji̍p siâⁿ, kā lâng kóng,"
        ],
        [
          "來看一人，我平素行ê事，伊lóng kā我講；chit-ê總無是基督ah？",
          "Lâi khoàⁿ chi̍t lâng, goá pêng-sò͘ kiâⁿ ê sū, I lóng kā goá kóng; chit-ê chóng bô sī Ki-tok ah?"
        ],
        [
          "In就出城，來就近耶穌。",
          "In chiū chhut siâⁿ, lâi chiū-kūn Iâ-so͘."
        ],
        [
          "當時學生求伊講，拉比來食。",
          "Tng sî ha̍k-seng kiû I kóng, Lia̍p-pí lâi chia̍h."
        ],
        [
          "但是伊kā in講，我有米糧thang食，lín所m̄知ê。",
          "Nā-sī I kā in kóng, Goá ū bí-niû thang chia̍h, lín só͘ m̄ chai ê."
        ],
        [
          "學生就saⁿ-kap講，Kiám有人hō͘伊食mah？",
          "Ha̍k-seng chiū saⁿ-kap kóng, Kiám ū lâng hō͘ I chia̍h mah?"
        ],
        [
          "耶穌kā in講，行差我ê ê旨意，來明白伊ê工，就是我ê米糧。",
          "Iâ-so͘ kā in kóng, Kiâⁿ chhe goá ê ê chí-ì, lâi bêng-pe̍k I ê kang, chiū-sī goá ê bí-niû."
        ],
        [
          "Lín kiám無講，iáu有四月日，就收割ê時到mah？我kā lín講，kia̍h目看園，已經熟，thang割lah。",
          "Lín kiám bô kóng, Iáu ū sì ge̍h ji̍t, chiū siu-koah ê sî kàu mah? Goá kā lín kóng, Kia̍h ba̍k khoàⁿ hn̂g, í-keng se̍k, thang koah lah."
        ],
        [
          "收割ê人得tio̍h工錢，積聚五穀到永活；hō͘掖種ê，收割ê，saⁿ-kap歡喜。",
          "Siu-koah ê lâng tit-tio̍h kang-chîⁿ, chek-chū gō͘-kak kàu éng-oa̍h; hō͘ iā-chéng ê, siu-koah ê, saⁿ-kap hoaⁿ-hí."
        ],
        [
          "因為俗語所講，Chit-ê掖種，hit-ê收割，tùi án-ni真正有影。",
          "In-ūi sio̍k-gú só͘ kóng, Chit-ê iā-chéng, hit-ê siu-koah, tùi án-ni chin-chiàⁿ ū iáⁿ."
        ],
        [
          "我差lín收割lín所無tio̍h磨ê；別人已經tio̍h磨，lín享受in所tio̍h磨ê。",
          "Goá chhe lín siu-koah lín só͘ bô tio̍h-boâ ê; pa̍t lâng í-keng tio̍h-boâ, lín hióng-siū in só͘ tio̍h-boâ ê."
        ],
        [
          "Hit-ê城有撒馬利亞人choē-choē信伊，是因為婦人人干證，講，我平素行ê事，伊lóng kā我講。",
          "Hit ê siâⁿ ū Sat-má-lī-a lâng choē-choē sìn I, sī in-ūi hū-jîn-lâng kan-chèng, kóng, Goá pêng-sò͘ kiâⁿ ê sū, I lóng kā goá kóng."
        ],
        [
          "Tùi án-ni，撒馬利亞人就近耶穌ê時，求伊kap in toà；伊就toà hia兩日。",
          "Tùi án-ni, Sat-má-lī-a lâng chiū-kūn Iâ-so͘ ê sî, kiû I kap in toà; I chiū toà hia nn̄g ji̍t."
        ],
        [
          "因為伊ê話來信ê人koh-khah choē；",
          "In-ūi I ê oē lâi sìn ê lâng koh khah choē;"
        ],
        [
          "kā婦人人講，阮taⁿ m̄是tuì你ê話來信；是親身聽見，知伊真正是世間ê救主。",
          "kā hū-jîn-lâng kóng, Goán taⁿ m̄ sī tùi lí ê oē lâi sìn; sī chhin-sin thiaⁿ-kìⁿ, chai I chin-chiàⁿ sī sè-kan ê Kiù-chú."
        ],
        [
          "過兩日，耶穌離開hia，去加利利。",
          "Kè nn̄g ji̍t, Iâ-so͘ lī-khui hia, khì Ka-lī-lī."
        ],
        [
          "因為耶穌家己干證，講，先知人tī本所在無尊貴。",
          "In-ūi Iâ-so͘ ka-kī kan-chèng, kóng, Sian-ti lâng tī pún só͘-chāi bô chun-kùi."
        ],
        [
          "到加利利ê時，加利利人接納伊，因為bat看伊tī耶路撒冷當節期中所行一切ê tāi-chì；因為in本身亦有去赴節期。",
          "Kàu Ka-lī-lī ê sî, Ka-lī-lī lâng chiap-la̍p I, in-ūi bat khoàⁿ I tī Iâ-lō͘-sat-léng tng choeh-kî tiong só͘ kiâⁿ it-chhè ê tāi-chì; in-ūi in pún-sin ia̍h ū khì hù choeh-kî."
        ],
        [
          "耶穌koh到加利利ê Ka-ná，就是伊用水變酒ê所在。有王ê人臣，伊ê kiáⁿ破病tī迦百農。",
          "Iâ-so͘ koh kàu Ka-lī-lī ê Ka-ná, chiū-sī I ēng chúi piàn chiú ê só͘-chāiŪ ông ê jîn-sîn, i ê kiáⁿ phoà-pīⁿ tī Ka-pek-lông."
        ],
        [
          "聽見耶穌tùi猶太到加利利，就去就近伊，求伊落去醫治伊ê kiáⁿ；因為teh-beh死lah。",
          "Thiaⁿ-kìⁿ Iâ-so͘ tùi Iû-thài kàu Ka-lī-lī, chiū khì chiū-kūn I, kiû I lo̍h-khì i-tī i ê kiáⁿ; in-ūi teh-beh sí lah."
        ],
        [
          "耶穌tuì伊講，若無看見神蹟奇事，lín的確m̄信。",
          "Iâ-so͘ tùi i kóng, Nā bô khoàⁿ-kìⁿ sîn-jiah kî-sū, lín tek-khak m̄ sìn."
        ],
        [
          "王ê人臣tuì伊講，主ah，趁我ê細kiáⁿ iáu-bē死，落來去。",
          "Ông ê jîn-sîn tùi I kóng, Chú ah, thàn goá ê soè-kiáⁿ iáu-bē sí, lo̍h-lâi-khì."
        ],
        [
          "耶穌kā伊講，去ah，你ê kiáⁿ活lah。Hit人信耶穌kā伊講ê話，就去。",
          "Iâ-so͘ kā i kóng, Khì ah, lí ê kiáⁿ oa̍h lahHit lâng sìn Iâ-so͘ kā i kóng ê oē, chiū khì."
        ],
        [
          "Tú-tú落去ê時，伊ê奴僕kúi-nā人tú-tio̍h伊，kā伊講伊ê kiáⁿ活lah。",
          "Tú-tú lo̍h-khì ê sî, i ê lô͘-po̍k kúi-nā lâng tú-tio̍h i, kā i kóng i ê kiáⁿ oa̍h lah."
        ],
        [
          "就問in，甚麼時chiah khah好？In就kā伊講，昨日晝一點鐘，熱退。",
          "Chiū mn̄g in, Sím-mi̍h sî chiah khah hó? In chiū kā i kóng, Chā-ji̍t-tàu chi̍t tiám cheng jia̍t thè."
        ],
        [
          "老父知hit時tú-tú是耶穌講，你ê kiáⁿ活lah，ê時；伊家己kap全家就lóng信。",
          "Lāu-pē chai hit sî tú-tú sī Iâ-so͘ kóng, Lí ê kiáⁿ oa̍h lah, ê sî; i ka-kī kap choân-ke chiū lóng sìn."
        ],
        [
          "Chit-ê第二pái ê神蹟，是耶穌tùi猶太到加利利以後所行ê。",
          "Chit ê tē jī pái ê sîn-jiah, sī Iâ-so͘ tùi Iû-thài kàu Ka-lī-lī í-āu só͘ kiâⁿ ê."
        ]
      ],
      "篇名": "約翰福音第四章"
    }
  ]
}
