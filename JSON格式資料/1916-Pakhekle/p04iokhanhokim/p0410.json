{
  "出版年": "0",
  "文類": "巴克禮譯本",
  "資料": [
    {
      "段": [
        [
          "我實實kā lín講，入羊寮，無tùi hit-ê門，來tùi別所在poâⁿ過ê，是賊，是強盜。",
          "Goá si̍t-si̍t kā lín kóng, Ji̍p iûⁿ-tiâu, bô tùi hit ê mn̂g, lâi tùi pa̍t só͘-chāi poâⁿ-kè ê, sī chha̍t, sī kiông-tō."
        ],
        [
          "Tùi門入ê，是羊ê牧者。",
          "Tùi mn̂g ji̍p ê, sī iûⁿ ê bo̍k-chiá."
        ],
        [
          "顧門ê kā伊開；羊聽伊ê聲；就隨名叫家己ê羊，chhoā in出。",
          "Kò͘ mn̂g ê kā i khui; iûⁿ thiaⁿ i ê siaⁿ; chiū sûi miâ kiò ka-kī ê iûⁿ, chhoā in chhut."
        ],
        [
          "已經將家己ê羊lóng放伊出去，就做頭行，羊亦tè伊；因為認得伊ê聲。",
          "Í-keng chiong ka-kī ê iûⁿ lóng pàng i chhut-khì, chiū choè-thâu kiâⁿ, iûⁿ ia̍h tè i; in-ūi jīn-tit i ê siaⁿ."
        ],
        [
          "決斷無tè生份人，就是閃避伊；因為boē認得生份人ê聲。",
          "Koat-toàn bô tè siⁿ-hūn lâng, chiū-sī siám-pī i; in-ūi boē jīn-tit siⁿ-hūn lâng ê siaⁿ."
        ],
        [
          "耶穌用chit-ê譬喻kā in講；in m̄知伊所kā in講ê是甚麼。",
          "Iâ-so͘ ēng chit ê phì-jū kā in kóng; in m̄ chai I só͘ kā in kóng ê sī sím-mi̍h."
        ],
        [
          "所以耶穌koh kā in講，我實實kā lín講，我就是羊寮ê門。",
          "Só͘-í Iâ-so͘ koh kā in kóng, Goá si̍t-si̍t kā lín kóng, Goá chiū-sī iûⁿ-tiâu ê mn̂g."
        ],
        [
          "見若事先我來ê是賊，是強盜；但是羊無聽in。",
          "Kìⁿ-nā tāi-seng goá lâi ê sī chha̍t, sī kiông-tō; nā-sī iûⁿ bô thiaⁿ in."
        ],
        [
          "我就是門；若有tùi我入ê，beh得tio̍h救，koh beh出入，亦beh得tio̍h草料。",
          "Goá chiū-sī mn̂g; nā ū tùi goá ji̍p ê, beh tit-tio̍h kiù, koh beh chhut ji̍p, ia̍h beh tit-tio̍h chháu-liāu."
        ],
        [
          "賊來，無m̄是ài偷，ài thâi，ài滅無；我來是beh hō͘ in有活，koh有豐盛。",
          "Chha̍t lâi, bô m̄ sī ài thau, ài thâi, ài bia̍t-bô; goá lâi sī beh hō͘ in ū oa̍h, koh ū hong-sēng."
        ],
        [
          "我就是好ê牧者；好ê牧者為tio̍h羊放sak性命。",
          "Goá chiū-sī hó ê bo̍k-chiá; hó ê bo̍k-chiá ūi-tio̍h iûⁿ pàng-sak sìⁿ-miā."
        ],
        [
          "做倩工ê，m̄是做牧者，羊也m̄是伊家己ê羊；看見豺狼來，放sak羊就逃走，豺狼咬in，趕散in；",
          "Choè chhiàⁿ-kang ê, m̄ sī choè bo̍k-chiá, iûⁿ iā m̄ sī i ka-kī ê iûⁿ; khoàⁿ-kìⁿ chhâi-lông lâi, pàng-sak iûⁿ chiū tô-cháu, chhâi-lông kā in, koáⁿ-soàⁿ in;"
        ],
        [
          "這是因為伊做倩工，無關心tī羊。",
          "che sī in-ūi i choè chhiàⁿ-kang, bô koan-sim tī iûⁿ."
        ],
        [
          "我是好ê牧者；我bat hiah-ê屬我ê，屬我ê亦bat我。",
          "Goá sī hó ê bo̍k-chiá; goá bat hiah ê sio̍k goá ê, sio̍k goá ê ia̍h bat goá."
        ],
        [
          "親像父bat我，我bat父一樣；koh我為tio̍h羊放sak性命。",
          "Chhin-chhiūⁿ Pē bat goá, goá bat Pē chi̍t iūⁿ; koh goá ūi-tio̍h iûⁿ pàng-sak sìⁿ-miā."
        ],
        [
          "我iáu有羊，m̄是屬chit-tiâu ê；我的確tio̍h chhoā in來，in亦beh聽我ê聲；koh beh成做一群，歸一個牧者。",
          "Goá iáu ū iûⁿ, m̄ sī sio̍k chit tiâu ê; goá tek-khak tio̍h chhoā in lâi, in ia̍h beh thiaⁿ goá ê siaⁿ; koh beh chiâⁿ choè chi̍t kûn, kui chi̍t ê bo̍k-chiá."
        ],
        [
          "所以父疼我，因為我放sak我ê性命，thang koh復到伊。",
          "Só͘-í Pē thiàⁿ goá, in-ūi goá pàng-sak goá ê sìⁿ-miā, thang koh ho̍k-tò i."
        ],
        [
          "無人tùi我取伊，是我家己放sak伊。我有權thang放sak，亦有權thang復到。這是我tùi我ê父所受ê命令。",
          "Bô lâng tùi goá chhú i, sī goá ka-kī pàng-sak iGoá ū koân thang pàng-sak ia̍h ū koân thang ho̍k-tòChe sī goá tùi goá ê Pē só͘ siū ê bēng-lēng."
        ],
        [
          "因為chiah-ê話猶太人ê中間koh有分pêng。",
          "In-ūi chiah ê oē Iû-thài lâng ê tiong-kan koh ū hun-pêng."
        ],
        [
          "其中choē-choē人講，伊患tio̍h鬼，teh發狂；mih-sái聽伊ah？",
          "Kî-tiong choē-choē lâng kóng, I hoān-tio̍h kúi, teh hoat-kông; mih-sái thiaⁿ I ah?"
        ],
        [
          "Koh有人講，這m̄是患tio̍h鬼ê人ê話。鬼kiám能開chhiⁿ-mî人ê目睭mah？",
          "Koh ū lâng kóng, Che m̄ sī hoān-tio̍h kúi ê lâng ê oēKúi kiám oē khui chhiⁿ-mî lâng ê ba̍k-chiu mah?"
        ],
        [
          "Tī耶路撒冷，有獻殿節，是冬天時；",
          "Tī Iâ-lō͘-sat-léng, ū hiàn-tiān choeh, sī tang-thiⁿ sî;"
        ],
        [
          "耶穌tī殿裡，行tī所羅門ê léng廊。",
          "Iâ-so͘ tī tiān-ni̍h, kiâⁿ tī Só͘-lô-bûn ê léng-lông."
        ],
        [
          "猶太人圍纍，來kā伊講，你hō͘阮ê心躊躇，beh到甚麼時ah？",
          "Iû-thài lâng ûi-lûi, lâi kā I kóng, Lí hō͘ goán ê sim tiû-tû, beh kàu sím-mi̍h sî ah?"
        ],
        [
          "你若是基督，tio̍h明明kā阮講。耶穌應講，我bat kā lín講，但是lín m̄信；我tī我ê父ê名所行ê事，chiah-ê是做我ê干證。",
          "Lí nā sī Ki-tok, tio̍h bêng-bêng kā goán kóngIâ-so͘ ìn kóng, Goá bat kā lín kóng, nā-sī lín m̄ sìn; goá tī goá ê Pē ê miâ só͘ kiâⁿ ê sū, chiah-ê sī choè goá ê kan-chèng."
        ],
        [
          "若是lín m̄信，因為lín m̄是我ê羊。",
          "Nā-sī lín m̄ sìn, in-ūi lín m̄ sī goá ê iûⁿ."
        ],
        [
          "我ê羊聽我ê聲，我bat in，in亦tè我；",
          "Goá ê iûⁿ thiaⁿ goá ê siaⁿ, goá bat in, in ia̍h tè goá;"
        ],
        [
          "koh我hō͘ in有永活；in決斷永遠boē沉淪；無一個能tùi我ê手搶in 去。",
          "koh goá hō͘ in ū éng-oa̍h; in koat-toàn éng-oán boē tîm-lûn; bô chi̍t-ê oē tùi goá ê chhiú chhiúⁿ in khì."
        ],
        [
          "我ê父，就是用羊hō͘我ê，khah大萬項有；無一個能tùi父ê手搶去。",
          "Goá ê Pē, chiū-sī ēng iûⁿ hō͘ goá ê, khah toā bān-hāng-ū; bô chi̍t-ê oē tùi Pē ê chhiú chhiúⁿ-khì."
        ],
        [
          "我kap父是一個。",
          "Goá kap Pē sī chi̍t-ê."
        ],
        [
          "猶太人koh the̍h石頭ài tìm伊。",
          "Iû-thài lâng koh the̍h chio̍h-thâu ài tìm I."
        ],
        [
          "耶穌應講，我tùi父用choē-choē好事hō͘ lín看；其中為tio̍h tá-lo̍h一項，用石頭tìm我？",
          "Iâ-so͘ ìn kóng, Goá tùi Pē ēng choē-choē hó sū hō͘ lín khoàⁿ; kî-tiong ūi-tio̍h tá-lo̍h chi̍t hāng, ēng chio̍h-thâu tìm goá?"
        ],
        [
          "猶太人應伊講，阮用石tìm你，m̄是為tio̍h好事，就是為tio̍h褻瀆；因為你是人，亦家己掠做上帝。",
          "Iû-thài lâng ìn I kóng, Goán ēng chio̍h tìm lí, m̄ sī ūi-tio̍h hó sū, chiū-sī ūi-tio̍h siat-to̍k; in-ūi lí sī lâng, ia̍h ka-kī lia̍h choè Siōng-tè."
        ],
        [
          "耶穌應講，Lín ê律法kiám無記載，講，我講lín是上帝mah？",
          "Iâ-so͘ ìn kóng, Lín ê lu̍t-hoat kiám bô kì-chài, kóng, Goá kóng lín sī Siōng-tè mah?"
        ],
        [
          "既然講奉上帝ê話ê做上帝，(亦聖經boē會廢無) ，",
          "Kì-jiân kóng hōng Siōng-tè ê oē ê choè Siōng-tè, (ia̍h sèng-keng boē-oē hoè-bô),"
        ],
        [
          "taⁿ論父所分別做聖，差伊入世間ê，lín就講，你teh褻瀆mah？因為我講，我是上帝ê kiáⁿ。",
          "taⁿ lūn Pē só͘ hun-piat choè sèng, chhe I ji̍p sè-kan ê, lín chiū kóng, Lí teh siat-to̍k mah? in-ūi goá kóng, Goá sī Siōng-tè ê Kiáⁿ."
        ],
        [
          "我若無行我ê父ê事，就莫得信我。",
          "Goá nā bô kiâⁿ goá ê Pē ê sū, chiū bo̍h-tit sìn goá."
        ],
        [
          "我若行伊，sui-bóng m̄信我，tio̍h信hiah-ê事；hō͘ lín也知也明白父tiàm-tī我，我tiàm-tī父。",
          "Goá nā kiâⁿ i, sui-bóng m̄ sìn goá, tio̍h sìn hiah ê sū; hō͘ lín iā chai iā bêng-pe̍k Pē tiàm-tī goá, goá tiàm-tī Pē."
        ],
        [
          "In koh再beh掠耶穌，伊就脫離in ê手去。",
          "In koh-chài beh lia̍h Iâ-so͘, I chiū thoat-lī in ê chhiú khì."
        ],
        [
          "Koh去約旦外，到約翰起頭行洗禮ê所在，toà hia khia7起。",
          "Koh khì Iok-tàn goā, kàu Iok-hān khí-thâu kiâⁿ soé-lé ê só͘-chāi, toà hia khiā-khí."
        ],
        [
          "人choē-choē就近伊；koh講，約翰lóng無行神蹟，獨獨約翰所講chí chit人ê，lóng是真。",
          "Lâng choē-choē chiū-kūn I; koh kóng, Iok-hān lóng bô kiâⁿ sîn-jiah, to̍k-to̍k Iok-hān só͘ kóng chí chit lâng ê, lóng sī chin."
        ],
        [
          "Tī hia人choē-choē信伊。",
          "Tī hia lâng choē-choē sìn I."
        ]
      ],
      "篇名": "約翰福音第十章"
    }
  ]
}
