{
  "出版年": "0",
  "文類": "巴克禮譯本",
  "資料": [
    {
      "段": [
        [
          "耶穌講chiah-ê，就kia̍h目ǹg天，講，父ah，時到lah；願你榮光你ê Kiáⁿ，thang hō͘ Kiáⁿ榮光你；",
          "Iâ-so͘ kóng chiah-ê, chiū kia̍h ba̍k ǹg thiⁿ, kóng, Pē ah, sî kàu lah; goān lí êng-kng lí ê Kiáⁿ, thang hō͘ Kiáⁿ êng-kng lí;"
        ],
        [
          "親像你bat hō͘ Kiáⁿ有權治理見有肉體ê，beh hō͘伊將永活賞賜見若你所hō͘伊ê人。",
          "chhin-chhiūⁿ lí bat hō͘ Kiáⁿ ū koân tī-lí kìⁿ ū jio̍k-thé ê, beh hō͘ I chiong éng-oa̍h siúⁿ-sù kìⁿ-nā lí só͘ hō͘ I ê lâng."
        ],
        [
          "Chit-ê永活，就是bat你獨一真ê上帝，kap你所差ê耶穌基督。",
          "Chit ê éng-oa̍h, chiū-sī bat lí to̍k-it chin ê Siōng-tè, kap lí só͘ chhe ê Iâ-so͘ Ki-tok."
        ],
        [
          "我已經榮光你tī地上；就是你所交代我行ê工，我已經成伊。",
          "Goá í-keng êng-kng lí tī toē-chiūⁿ; chiū-sī lí só͘ kau-tāi goá kiâⁿ ê kang, goá í-keng chiâⁿ i."
        ],
        [
          "父ah，taⁿ tio̍h hō͘我kap你saⁿ-kap有榮光，就是bē有世間以前我kap你saⁿ-kap有ê榮光。",
          "Pē ah, taⁿ tio̍h hō͘ goá kap lí saⁿ-kap ū êng-kng, chiū-sī bē ū sè-kan í-chêng goá kap lí saⁿ-kap ū ê êng-kng."
        ],
        [
          "你所賞賜我出tī世間ê人，我已經用你ê名對in顯明；in本是你ê，你用in賞賜我；in亦已經守你ê道理。",
          "Lí só͘ siúⁿ-sù goá chhut tī sè-kan ê lâng, goá í-keng ēng lí ê miâ tùi in hián-bêng; in pún sī lí ê, lí ēng in siúⁿ-sù goá; in ia̍h í-keng siú lí ê tō-lí."
        ],
        [
          "Taⁿ in知見若你所hō͘我ê，lóng是tùi你來；",
          "Taⁿ in chai kìⁿ-nā lí só͘ hō͘ goá ê, lóng sī tùi lí lâi;"
        ],
        [
          "因為你所hō͘我ê話，我已經hō͘ in；in承受伊，亦確實知我對你出，koh信你差我。",
          "in-ūi lí só͘ hō͘ goá ê oē, goá í-keng hō͘ in; in sêng-siū i, ia̍h khak-si̍t chai goá tùi lí chhut, koh sìn lí chhe goá."
        ],
        [
          "我為tio̍h in求；m̄是為tio̍h世間求，就是為tio̍h你所hō͘我ê人；因為in是你ê。",
          "Goá ūi-tio̍h in kiû; m̄ sī ūi-tio̍h sè-kan kiû, chiū-sī ūi-tio̍h lí só͘ hō͘ goá ê lâng; in-ūi in sī lí ê."
        ],
        [
          "見若我ê，就是你ê；你ê，就是我ê；koh我tī in有得tio̍h榮光。",
          "Kìⁿ-nā goá ê, chiū-sī lí ê; lí ê, chiū-sī goá ê; koh goá tī in ū tit-tio̍h êng-kng."
        ],
        [
          "Taⁿ了後我無tī世間；in tī世間，我歸tī你。聖ê父ah，願你tī你ê名，就是你所hō͘我ê，來保守in，hō͘ in做一個，親像咱一樣。",
          "Taⁿ liáu-āu goá bô tī sè-kan; in tī sè-kan, goá kui tī líSèng ê Pē ah, goān lí tī lí ê miâ, chiū-sī lí só͘ hō͘ goá ê, lâi pó-siú in, hō͘ in choè chi̍t-ê, chhin-chhiūⁿ lán chi̍t iūⁿ."
        ],
        [
          "我kap in tī-teh ê時，bat tī你ê名，就是你所hō͘我ê，來保守in；我亦有照顧in，其中無一個沉淪；只有hit-ê沉淪ê人nā-tiāⁿ，hō͘聖經得tio̍h應驗。",
          "Goá kap in tī-teh ê sî, bat tī lí ê miâ, chiū-sī lí só͘ hō͘ goá ê, lâi pó-siú in; goá ia̍h ū chiàu-kò͘ in, kî-tiong bô chi̍t-ê tîm-lûn; chí ū hit ê tîm-lûn ê lâng nā-tiāⁿ, hō͘ sèng-keng tit-tio̍h èng-giām."
        ],
        [
          "Taⁿ我就近你；我iáu tiàm世間講chiah-ê話，beh hō͘ in有我ê歡喜滿滿tī in ê心內。",
          "Taⁿ goá chiū-kūn lí; goá iáu tiàm sè-kan kóng chiah ê oē, beh hō͘ in ū goá ê hoaⁿ-hí moá-moá tī in ê sim-lāi."
        ],
        [
          "我已經將你ê道理hō͘ in；世間怨恨in，因為in無屬世間，親像我無屬世間。",
          "Goá í-keng chiong lí ê tō-lí hō͘ in; sè-kan oàn-hūn in, in-ūi in bô sio̍k sè-kan, chhin-chhiūⁿ goá bô sio̍k sè-kan."
        ],
        [
          "我m̄是求你hō͘ in出世間，就是保守in脫離pháiⁿ-ê。",
          "Goá m̄ sī kiû lí hō͘ in chhut sè-kan, chiū-sī pó-siú in thoat-lī pháiⁿ-ê."
        ],
        [
          "In無屬世間，親像我無屬世間。",
          "In bô sio̍k sè-kan, chhin-chhiūⁿ goá bô sio̍k sè-kan."
        ],
        [
          "願你用真理hō͘ in成聖；你ê道理就是真理。",
          "Goān lí ēng chin-lí hō͘ in chiâⁿ-sèng; lí ê tō-lí chiū-sī chin-lí."
        ],
        [
          "親像你差我入世間，我亦有差in入世間。",
          "Chhin-chhiūⁿ lí chhe goá ji̍p sè-kan, goá ia̍h ū chhe in ji̍p sè-kan."
        ],
        [
          "我為tio̍h in來做聖，hō͘ in亦tùi真理來成聖。",
          "Goá ūi-tio̍h in lâi choè sèng, hō͘ in ia̍h tùi chin-lí lâi chiâⁿ-sèng."
        ],
        [
          "我m̄-nā為tio̍h chiah-ê人求，亦為tio̍h對in ê話來信我ê人求；",
          "Goá m̄ nā ūi-tio̍h chiah ê lâng kiû, ia̍h ūi-tio̍h tùi in ê oē lâi sìn goá ê lâng kiû;"
        ],
        [
          "hō͘ in lóng做一個；親像父，你tiàm-tī我，我tiàm-tī你，hō͘ in亦án-ni tiàm-tī咱；就hō͘世間信你差我。",
          "hō͘ in lóng choè chi̍t-ê; chhin-chhiūⁿ Pē, lí tiàm-tī goá, goá tiàm-tī lí, hō͘ in ia̍h án-ni tiàm-tī lán; chiū hō͘ sè-kan sìn lí chhe goá."
        ],
        [
          "你所hō͘我ê榮光，我已經hō͘ in；hō͘ in做一個，親像咱ê做一個；",
          "Lí só͘ hō͘ goá ê êng-kng, goá í-keng hō͘ in; hō͘ in choè chi̍t-ê, chhin-chhiūⁿ lán ê choè chi̍t-ê;"
        ],
        [
          "我tiàm-tī in，你tiàm-tī我，hō͘ in能完全來做一個；hō͘世間知你差我，亦知你疼in親像疼我一樣。",
          "goá tiàm-tī in, lí tiàm-tī goá, hō͘ in oē oân-choân lâi choè chi̍t-ê; hō͘ sè-kan chai lí chhe goá, ia̍h chai lí thiàⁿ in chhin-chhiūⁿ thiàⁿ goá chi̍t iūⁿ."
        ],
        [
          "父ah，你所hō͘我ê，我ài in tī我所tī-teh ê所在，亦kap我saⁿ-kap tī hia；hō͘ in看見你所賞賜我ê榮光；因為創造世間以前你已經疼我。",
          "Pē ah, lí só͘ hō͘ goá ê, goá ài in tī goá só͘ tī-teh ê só͘-chāi, ia̍h kap goá saⁿ-kap tī hia; hō͘ in khoàⁿ-kìⁿ lí só͘ siúⁿ-sù goá ê êng-kng; in-ūi chhòng-chō sè-kan í-chêng lí í-keng thiàⁿ goá."
        ],
        [
          "義ê父ah，世間bē bat你；獨獨我有bat你；chiah-ê人亦bat你有差我；",
          "Gī ê Pē ah, sè-kan bē bat lí; to̍k-to̍k goá ū bat lí; chiah ê lâng ia̍h bat lí ū chhe goá;"
        ],
        [
          "我bat用你ê 名指示in，koh beh指示in；hō͘你疼我ê疼痛tiàm-tī in，我亦tiàm-tī in。",
          "goá bat ēng lí ê miâ chí-sī in, koh beh chí-sī in; hō͘ lí thiàⁿ goá ê thiàⁿ-thàng tiàm-tī in, goá ia̍h tiàm-tī in."
        ]
      ],
      "篇名": "約翰福音第十七章"
    }
  ]
}
