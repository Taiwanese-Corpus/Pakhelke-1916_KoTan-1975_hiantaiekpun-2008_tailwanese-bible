{
  "出版年": "0",
  "文類": "巴克禮譯本",
  "資料": [
    {
      "段": [
        [
          "兄弟ah，所以我因為上帝ê憐憫勸lín獻家己ê身軀做祭，是活ê，聖ê，上帝所歡喜ê；這是lín神靈ê服事。",
          "Hiaⁿ-tī ah, só͘-í goá in-ūi Siōng-tè ê lîn-bín khǹg lín hiàn ka-kī ê seng-khu choè chè, sī oa̍h ê, sèng ê, Siōng-tè só͘ hoaⁿ-hí ê; che sī lín sîn-lêng ê ho̍k-sāi."
        ],
        [
          "莫得kap chit世間siāng款；tio̍h用心志換新來變化家己，hō͘ lín能明白甚麼是上帝善良，thang歡喜，純全ê旨意。",
          "Bo̍h-tit kap chit sè-kan siāng khoán; tio̍h ēng sim-chì oāⁿ sin lâi piàn-hoà ka-kī, hō͘ lín oē bêng-pe̍k sím-mi̍h sī Siōng-tè siān-liông, thang hoaⁿ-hí, sûn-choân ê chí-ì."
        ],
        [
          "因為我對所hō͘我e恩kā lín中間ta̍k人講，lín所想來忖度家己，m̄-thang poâⁿ過tī應該想ê；所想tio̍h安份來想，照上帝所賞賜ta̍k人信ê份量。",
          "In-ūi goá tùi só͘ hō͘ goá ê un kā lín tiong-kan ta̍k lâng kóng, lín só͘ siūⁿ lâi chhún-to̍k ka-kī, m̄ thang poâⁿ-kè tī eng-kai siūⁿ ê; só͘ siūⁿ tio̍h an-hūn lâi siūⁿ, chiàu Siōng-tè só͘ siúⁿ-sù ta̍k lâng sìn ê hūn-liōng."
        ],
        [
          "因為親像咱一身有百體，但是百體ê功用無lóng相同；",
          "In-ūi chhin-chhiūⁿ lán chi̍t sin ū pah-thé, nā-sī pah-thé ê kong-iōng bô lóng saⁿ-tâng;"
        ],
        [
          "án-ni咱choē-choē人tiàm-tī基督做一身，ta̍k-ê相仝做體。",
          "án-ni lán choē-choē lâng tiàm-tī Ki-tok choè chi̍t sin, ta̍k ê saⁿ-kāng choè thé."
        ],
        [
          "咱照所hō͘咱ê恩，已經得tio̍h恩賜，各無相同；或是做先知，就tio̍h照信ê份量來講；",
          "Lán chiàu só͘ hō͘ lán ê un, í-keng tit-tio̍h un-sù, kok bô saⁿ-tâng; he̍k-sī choè sian-ti, chiū tio̍h chiàu sìn ê hūn-liōng lâi kóng;"
        ],
        [
          "或是辦tāi-chì，tio̍h致意tī辦tāi-chì；",
          "he̍k-sī pān tāi-chì, tio̍h tì-ì tī pān tāi-chì;"
        ],
        [
          "或是教示人ê，tio̍h致意tī教示；或是勸勉ê，tio̍h致意tī勸勉；賙助ê，tio̍h用實心；治理ê，tio̍h用慇勤；憐憫ê，tio̍h用歡喜。",
          "he̍k-sī kà-sī lâng ê, tio̍h tì-ì tī kà-sī; he̍k-sī khoàn-bián ê, tio̍h tì-ì tī khoàn-bián; chiu-chō͘ ê, tio̍h ēng si̍t-sim; tī-lí ê, tio̍h ēng un-khûn; lîn-bín ê, tio̍h ēng hoaⁿ-hí."
        ],
        [
          "疼，tio̍h無假；怨恨pháiⁿ，親近好；",
          "Thiàⁿ, tio̍h bô ké; oàn-hūn pháiⁿ, chhin-kūn hó;"
        ],
        [
          "疼兄弟，tio̍h相親愛；敬重人，tio̍h相推尊；",
          "thiàⁿ hiaⁿ-tī, tio̍h saⁿ chhin-ài; kèng-tiōng lâng, tio̍h saⁿ chhui-chun;"
        ],
        [
          "論慇勤，m̄-thang pîn-toāⁿ；論心志，tio̍h熱熱；論主，tio̍h服事；",
          "lūn un-khûn, m̄ thang pîn-toāⁿ; lūn sim-chì, tio̍h jia̍t-jia̍t; lūn Chú, tio̍h ho̍k-sāi;"
        ],
        [
          "tī ǹg望tio̍h歡喜；tī患難tio̍h吞忍；tī祈禱，tio̍h常常；",
          "tī ǹg-bāng tio̍h hoaⁿ-hí; tī hoān-lān tio̍h thun-lún; tī kî-tó, tio̍h siông-siông;"
        ],
        [
          "聖徒所欠缺ê，就供給伊；出外人，tio̍h致意好款待in。",
          "sèng-tô͘ só͘ khiàm-kheh ê, chiū kiong-kip i; chhut-goā lâng, tio̍h tì-ì hó khoán-thāi in."
        ],
        [
          "Khún-tio̍k lín ê，tio̍h kā in祝福；tio̍h祝福，莫得咒詛。",
          "Khún-tio̍k lín ê, tio̍h kā in chiok-hok; tio̍h chiok-hok, bo̍h-tit chiù-chó͘."
        ],
        [
          "Kap歡喜ê人saⁿ-kap歡喜；kap啼哭ê人saⁿ-kap啼哭。",
          "Kap hoaⁿ-hí ê lâng saⁿ-kap hoaⁿ-hí; kap thî-khàu ê lâng saⁿ-kap thî-khàu."
        ],
        [
          "相款待，tio̍h同一樣ê心；心志莫得好高；tio̍h膝就卑微ê；莫得掠家己做有知識。",
          "Saⁿ khoán-thāi, tio̍h tâng chi̍t iūⁿ ê sim; sim-chì bo̍h-tit hò͘ⁿ-ko; tio̍h chhek-chiū pi-bî ê; bo̍h-tit lia̍h ka-kī choè ū tì-sek."
        ],
        [
          "莫得用pháiⁿ報pháiⁿ；tī眾人ê面前，tio̍h圖謀chiah-ê好事。",
          "Bo̍h-tit ēng pháiⁿ pò pháiⁿ; tī chèng lâng ê bīn-chêng, tio̍h tô͘-bô͘ chiah ê hó-sū."
        ],
        [
          "若會得thang kap眾人和，就tio̍h盡力kap in和。",
          "Nā oē tit thang kap chèng lâng hô, chiū tio̍h chīn-la̍t kap in hô."
        ],
        [
          "所疼ê兄弟ah，莫得家己伸冤，tio̍h忍氣，khah好；因為有記載講，主講，伸冤在tī我，我beh報應伊。",
          "Só͘ thiàⁿ ê hiaⁿ-tī ah, bo̍h-tit ka-kī sin-oan, tio̍h lún-khì, khah hó; in-ūi ū kì-chài kóng, Chú kóng, Sin-oan chāi-tī goá, goá beh pò-èng i."
        ],
        [
          "若是你ê對敵iau，tio̍h hō͘伊食；嘴乾，tio̍h hō͘伊lim；因為行án-ni是將熱熱ê火炭疊tī伊ê頭殼頂。",
          "Nā sī lí ê tùi-te̍k iau, tio̍h hō͘ i chia̍h; chhùi-ta, tio̍h hō͘ i lim; in-ūi kiâⁿ án-ni sī chiong jia̍t-jia̍t ê hé-thoàⁿ thia̍p tī i ê thâu-khak téng."
        ],
        [
          "莫得hō͘ pháiⁿ khah贏，tio̍h用好khah贏pháiⁿ。",
          "Bo̍h-tit hō͘ pháiⁿ khah-iâⁿ, tio̍h ēng hó khah-iâⁿ pháiⁿ."
        ]
      ],
      "篇名": "羅馬書第十二章"
    }
  ]
}
