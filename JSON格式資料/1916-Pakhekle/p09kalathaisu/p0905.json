{
  "出版年": "0",
  "文類": "巴克禮譯本",
  "資料": [
    {
      "段": [
        [
          "基督tháu放咱做自由，所以lín tio̍h khiā在，莫得koh掛tio̍h hit-ê做奴僕ê擔。",
          "Ki-tok tháu-pàng lán choè chū-iû, só͘-í lín tio̍h khiā-chāi, bo̍h-tit koh koà-tio̍h hit ê choè lô͘-po̍k ê taⁿ."
        ],
        [
          "我保羅kā lín講，lín若受割禮，就基督無利益tī lín。",
          "Goá Pó-lô kā lín kóng, lín nā siū kat-lé, chiū Ki-tok bô lī-ek tī lín."
        ],
        [
          "我koh再對ta̍k-ê受割禮ê人證明，伊tio̍h行齊全ê律法，親像欠債tio̍h還。",
          "Goá koh-chài tùi ta̍k ê siū kat-lé ê lâng chèng-bêng, i tio̍h kiâⁿ chiâu-chn̂g ê lu̍t-hoat, chhin-chhiūⁿ khiàm-chè tio̍h hêng."
        ],
        [
          "Lín ài tùi律法稱做義ê，是已經kap基督絕斷，已經tùi恩典ê位lut落去。",
          "Lín ài tùi lu̍t-hoat chheng-choè-gī ê, sī í-keng kap Ki-tok choa̍t-tn̄g, í-keng tùi un-tián ê ūi lut-lo̍h-khì."
        ],
        [
          "因為咱oá靠神，tùi信teh thèng候所ǹg望ê義。",
          "In-ūi lán oá-khò Sîn, tùi sìn teh thèng-hāu só͘ ǹg-bāng ê gī."
        ],
        [
          "因為tiàm-tī基督耶穌受割禮，á無受割禮，lóng無功效，獨獨信，tùi仁愛來行ê，chiah有功效。",
          "In-ūi tiàm-tī Ki-tok Iâ-so͘ siū kat-lé, á bô siū kat-lé, lóng bô kong-hāu, to̍k-to̍k sìn, tùi jîn-ài lâi kiâⁿ ê, chiah ū kong-hāu."
        ],
        [
          "Lín前是gâu走；chī-chūi阻擋lín，致到lín無thàn真理ah？",
          "Lín chêng sī gâu cháu; chī-chūi chó͘-tòng lín,tì-kàu lín bô thàn chin-lí ah?"
        ],
        [
          "Hit號ê苦勸m̄是tùi召lín ê出。",
          "Hit hō ê khó͘-khǹg m̄ sī tùi tiàu lín ê chhut."
        ],
        [
          "淡薄ê酵能發kui-sn̂g。",
          "Tām-po̍h ê kàⁿ oē hoat kui-sn̂g."
        ],
        [
          "我tiàm-tī主深信，lín不致有別樣ê心志；獨獨攪擾lín ê，無論是甚麼人，伊beh受擬罪。",
          "Goá tiàm-tī Chú chhim sìn, lín put-tì ū pa̍t iūⁿ ê sim-chì; to̍k-to̍k kiáu-jiáu lín ê, bô lūn sī sím-mi̍h lâng, i beh siū gí choē."
        ],
        [
          "兄弟ah，我若iáu teh傳割禮，啥事iáu-kú受khún-tio̍k ah？Án-ni十字架ê做塞礙，已經廢無ah。",
          "Hiaⁿ-tī ah, goá nā iáu teh thoân kat-lé, siáⁿ-sū iáu-kú siū khún-tio̍k ah? Án-ni si̍p-jī-kè ê choè that-gāi, í-keng hoè-bô ah."
        ],
        [
          "願hiah-ê phah亂lín ê將家己割斷。",
          "Goān hiah ê phah-loān lín ê chiong ka-kī koah-tn̄g."
        ],
        [
          "兄弟ah，lín受召是來得tio̍h自由；獨獨莫得用自由做肉體ê機關，是tio̍h tùi仁愛相服事。",
          "Hiaⁿ-tī ah, lín siū tiàu sī lâi tit-tio̍h chū-iû; to̍k-to̍k bo̍h-tit ēng chū-iû choè jio̍k-thé ê ki-koan, sī tio̍h tùi jîn-ài saⁿ ho̍k-sāi."
        ],
        [
          "因為全律法包含tī一句，就是講，疼厝邊親像家己。",
          "In-ūi choân lu̍t-hoat pau-hâm tī chi̍t kù, chiū-sī kóng, Thiàⁿ chhù-piⁿ chhin-chhiūⁿ ka-kī."
        ],
        [
          "設使lín相吞咬，驚了會相滅無；lín tio̍h謹慎。",
          "Siat-sú lín saⁿ thun-kā, kiaⁿ-liáu oē saⁿ bia̍t-bô; lín tio̍h kín-sīn."
        ],
        [
          "Taⁿ我講，lín tio̍h照神來行，就無成肉體ê私慾。",
          "Taⁿ goá kóng, lín tio̍h chiàu Sîn lâi kiâⁿ, chiū bô chiâⁿ jio̍k-thé ê su-io̍k."
        ],
        [
          "因為肉體ài攻擊神，神ài攻擊肉體；兩個相對敵，hō͘ lín無行所ài行ê。",
          "In-ūi jio̍k-thé ài kong-kek Sîn, Sîn ài kong-kek jio̍k-thé; nn̄g-ê saⁿ tùi-te̍k, hō͘ lín bô kiâⁿ só͘ ài kiâⁿ ê."
        ],
        [
          "獨獨lín若hō͘聖神所引chhoā，就無tī律法下。",
          "To̍k-to̍k lín nā hō͘ Sèng Sîn só͘ ín-chhoā, chiū bô tī lu̍t-hoat-ē."
        ],
        [
          "Taⁿ肉體ê品行有露現，親像姦淫、污穢、邪癖、",
          "Taⁿ jio̍k-thé ê phín-hēng ū lō͘-hiān, chhin-chhiūⁿ kan-îm, ù-oè, siâ-phiah,"
        ],
        [
          "拜偶像、邪術、結冤仇、相爭、怨恨、受氣、結黨、分pêng、異端、",
          "pài ngó͘-siōng, siâ-su̍t, kiat oan-siû, saⁿ-chiⁿ, oàn-hūn, siū-khì, kiat-tóng, hun-pêng, īⁿ-toan,"
        ],
        [
          "怨妒、酒醉、放蕩，以及親像chit號ê；我前bat事先講，taⁿ也事先kā lín講，見若常常行án-ni ê，將來無承接上帝ê國。",
          "oàn-tò͘, chiú chùi, hòng-tōng, í-ki̍p chhin-chhiūⁿ chit hō ê; goá chêng bat tāi-seng kóng, taⁿ iā tāi-seng kā lín kóng, kìⁿ-nā siông-siông kiâⁿ án-ni ê, chiong-lâi bô sêng-chiap Siōng-tè ê kok."
        ],
        [
          "但是聖神ê果子就是仁愛、歡喜、和平、",
          "Nā-sī Sèng Sîn ê ké-chí chiū-sī jîn-ài, hoaⁿ-hí, hô-pêng,"
        ],
        [
          "吞忍、慈悲、善良、忠信、溫柔、撙節；親像chit號，無有律法禁伊。",
          "thun-lún, chû-pi, siān-liông, tiong-sìn, un-jiû, chún-chat; chhin-chhiūⁿ chit hō, bô ū lu̍t-hoat kìm i."
        ],
        [
          "Koh屬基督耶穌ê人bat將肉體，kap伊ê前伊ê慾，釘tī十字架。",
          "Koh sio̍k Ki-tok Iâ-so͘ ê lâng bat chiong jio̍k-thé, kap i ê chêng i ê io̍k, tèng tī si̍p-jī-kè."
        ],
        [
          "咱若照神來活，tio̍h照神來行。",
          "Lán nā chiàu Sîn lâi oa̍h, tio̍h chiàu Sîn lâi kiâⁿ."
        ],
        [
          "莫得對重空空ê榮光，相激氣，相怨妒。",
          "Bo̍h-tit tùi-tiōng khang-khang ê êng-kng, saⁿ kek-khì, saⁿ oàn-tò͘."
        ]
      ],
      "篇名": "加拉太書第五章"
    }
  ]
}
