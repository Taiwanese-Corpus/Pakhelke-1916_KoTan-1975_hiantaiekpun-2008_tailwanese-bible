{
  "出版年": "0",
  "文類": "巴克禮譯本",
  "資料": [
    {
      "段": [
        [
          "安歇日已經過身，抹大拉ê馬利亞kap雅各ê老母馬利亞，kap Sat-lô-bí，有買香料，beh來抹耶穌。",
          "An-hioh-ji̍t í-keng kè-sin, Boa̍t-tāi-lia̍p ê Má-lī-a kap Ngá-kok ê lāu-bú Má-lī-a, kap Sat-lô-bí, ū boé hiuⁿ-liāu, beh lâi boah Iâ-so͘."
        ],
        [
          "七日頭一日，真早，日tú-á出，in到墓；",
          "Chhit-ji̍t thâu chi̍t ji̍t, chin chá, ji̍t tú-á chhut, in kàu bōng;"
        ],
        [
          "saⁿ-kap講，Chī-chūi-á beh替咱kō hit塊石離開墓門ah？",
          "saⁿ-kap kóng, Chī-chūi-á beh thoè lán kō hit tè chio̍h lī-khui bōng-mn̂g ah?"
        ],
        [
          "Kia̍h目就看見hit塊石已經kō開；因為是真大塊。",
          "Kia̍h ba̍k chiū khoàⁿ-kìⁿ hit tè chio̍h í-keng kō khui; in-ūi sī chin toā tè."
        ],
        [
          "入墓看見一個少年人坐tī chiàⁿ-pêng，穿白衫；就gông-ngia̍h。",
          "Ji̍p bōng khoàⁿ-kìⁿ chi̍t ê siàu-liân lâng chē tī chiàⁿ-pêng, chhēng pe̍h saⁿ; chiū gông-ngia̍h."
        ],
        [
          "少年人kā in講，M̄免gông-ngia̍h，lín是chhē釘十字架ê拿撒勒人耶穌。伊已經koh活，無tī chia；你看，伊埋葬ê所在。",
          "Siàu-liân lâng kā in kóng, M̄ bián gông-ngia̍h, lín sī chhē tèng si̍p-jī-kè ê Ná-sat-le̍k lâng Iâ-so͘I í-keng koh-oa̍h, bô tī chia; lí khoàⁿ, I bâi-chòng ê só͘-chāi."
        ],
        [
          "Taⁿ tio̍h去，kā伊ê學生kap彼得講，伊事先lín去加利利；lín tī hia beh看見伊，照伊所kā lín講ê。",
          "Taⁿ tio̍h khì, kā I ê ha̍k-seng kap Pí-tek kóng, I tāi-seng lín khì Ka-lī-lī; lín tī hia beh khoàⁿ-kìⁿ I, chiàu I só͘ kā lín kóng ê."
        ],
        [
          "Chiah-ê婦人人出去離開墓，就走，因為ngia̍uh-ngia̍uh-chhoah gông-ngia̍h；也無kā人講甚麼，因為in真驚。",
          "Chiah ê hū-jîn-lâng chhut-khì lī-khui bōng, chiū cháu, in-ūi ngia̍uh-ngia̍uh-chhoah gông-ngia̍h; iā bô kā lâng kóng sím-mi̍h, in-ūi in chin kiaⁿ."
        ],
        [
          "七日ê頭日清早，耶穌已經koh活，事先出現tī抹大拉ê馬利亞，就是耶穌前bat tùi伊趕出七個鬼ê。",
          "Chhit-ji̍t ê thâu ji̍t chheng chá, Iâ-so͘ í-keng koh-oa̍h, tāi-seng chhut-hiān tī Boa̍t-tāi-lia̍p ê Má-lī-a, chiū-sī Iâ-so͘ chêng bat tùi i koáⁿ-chhut chhit ê kúi ê."
        ],
        [
          "平時kap耶穌同tī-teh ê人hit時teh憂悶啼哭；馬利亞去kā in講。",
          "Pêng-sî kap Iâ-so͘ tâng tī-teh ê lâng hit sî teh iu-būn thî-khàu; Má-lī-a khì kā in kóng."
        ],
        [
          "In聽見伊活，koh hō͘馬利亞看見，竟然m̄信。",
          "In thiaⁿ-kìⁿ I oa̍h, koh hō͘ Má-lī-a khoàⁿ-kìⁿ, kèng-jiân m̄ sìn."
        ],
        [
          "以後in中間兩人去山場；teh行ê時，耶穌出現hō͘ in看見，伊ê 容貌kap平常無同。",
          "Í-āu in tiong-kan nn̄g lâng khì soaⁿ-tiûⁿ; teh kiâⁿ ê sî, Iâ-so͘ chhut-hiān hō͘ in khoàⁿ-kìⁿ, I ê iông-māu kap pêng-siông bô tâng."
        ],
        [
          "In去kā其餘ê講；總是in hiah-ê人也m̄信。",
          "In khì kā kî-û ê kóng; chóng-sī in hiah ê lâng iā m̄ sìn."
        ],
        [
          "後來十一個學生坐teh食ê時，耶穌出現hō͘ in看見，責備in ê m̄信kap硬心；因為有人看見伊已經koh活，in也m̄信hiah-ê人ê話。",
          "Āu-lâi cha̍p-it ê ha̍k-seng chē teh chia̍h ê sî, Iâ-so͘ chhut-hiān hō͘ in khoàⁿ-kìⁿ, chek-pī in ê m̄ sìn kap ngī-sim; in-ūi ū lâng khoàⁿ-kìⁿ I í-keng koh-oa̍h, in iā m̄ sìn hiah ê lâng ê oē."
        ],
        [
          "耶穌koh kā in講，lín去普天下，傳福音hō͘萬百姓。",
          "Iâ-so͘ koh kā in kóng, Lín khì phó͘ thiⁿ-ē, thoân hok-im hō͘ bān peh-sìⁿ."
        ],
        [
          "信來受洗禮ê，beh得tio̍h救；m̄信ê，beh受定罪。",
          "Sìn lâi siū soé-lé ê, beh tit-tio̍h kiù; m̄ sìn ê, beh siū tēng-choē."
        ],
        [
          "信ê人beh有chiah-ê神蹟tè in；就是託重我ê名趕鬼，講新ê腔口；",
          "Sìn ê lâng beh ū chiah ê sîn-jiah tè in; chiū-sī thok-tiōng goá ê miâ koáⁿ kúi, kóng sin ê khiuⁿ-kháu;"
        ],
        [
          "掠蛇，á是lim-tio̍h甚麼毒，也lóng無傷害；koh用手hoāⁿ破病ê人，in就好。",
          "lia̍h choâ, á-sī lim-tio̍h sím-mi̍h to̍k, iā lóng bô siong-hāi; koh ēng chhiú hoāⁿ phoà-pīⁿ ê lâng, in chiū hó."
        ],
        [
          "主耶穌kap in講soah，就得tio̍h接納上天，坐tī上帝ê大pêng。",
          "Chú Iâ-so͘ kap in kóng soah, chiū tit-tio̍h chiap-la̍p chiūⁿ thiⁿ, chē tī Siōng-tè ê toā pêng."
        ],
        [
          "學生出去，ta̍k所在宣傳，主kap in做工，用tè in ê神蹟證明chit-ê道理。À-bēng。",
          "Ha̍k-seng chhut-khì, ta̍k só͘-chāi soan-thoân, Chú kap in choè kang, ēng tè in ê sîn-jiah chèng-bêng chit ê tō-líÀ-bēng."
        ]
      ],
      "篇名": "馬可福音第十六章"
    }
  ]
}
