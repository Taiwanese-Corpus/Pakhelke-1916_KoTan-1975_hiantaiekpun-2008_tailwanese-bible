{
  "出版年": "0",
  "文類": "巴克禮譯本",
  "資料": [
    {
      "段": [
        [
          "耶穌koh tī海邊開嘴教示，有kui大陣ê人聚集就近伊，致到伊上船浮tī海面teh坐；眾人lóng oá近海，khiā tī乾地。",
          "Iâ-so͘ koh tī hái-piⁿ khui chhùi kà-sīŪ kui toā tīn ê lâng chū-chi̍p chiū-kūn I, tì-kàu I chiūⁿ chûn phû tī hái-bīn teh chē; chèng lâng lóng oá-kūn hái, khiā tī ta toē."
        ],
        [
          "伊就用譬喻教示in choē-choē項；",
          "I chiū ēng phì-jū kà-sī in choē-choē hāng;"
        ],
        [
          "teh教示ê時kā in講，Tio̍h聽ah：你看，有掖種ê出去掖種；",
          "teh kà-sī ê sî kā in kóng, Tio̍h thiaⁿ ah: Lí khoàⁿ, ū iā chéng ê chhut-khì iā chéng;"
        ],
        [
          "掖ê時，有ê ka-la̍uh tī路邊，飛鳥到，一盡食伊。",
          "iā ê sî, ū-ê ka-la̍uh tī lō͘-pīⁿ, pe-chiáu kàu, it-chīn chia̍h i."
        ],
        [
          "有ê ka-la̍uh tī石格ê地，土淺ê位；因為土無深，就發真緊；",
          "Ū-ê ka-la̍uh tī chio̍h-keh ê toē, thô͘ chhián ê ūi; in-ūi thô͘ bô chhim, chiū hoat chin kín;"
        ],
        [
          "但是日出，曝伊，因為無根就枯焦。",
          "nā-sī ji̍t chhut, pha̍k i, in-ūi bô kun chiū ko͘-tâ."
        ],
        [
          "有ê ka-la̍uh tī刺á內，刺á發起遮蔽伊，就無結實。",
          "Ū-ê ka-la̍uh tī chhì-á-lāi, chhì-á hoat-khí jia-pè i, chiū bô kiat-si̍t."
        ],
        [
          "有ê ka-la̍uh tī好ê土地，就發起ná大叢，結實，有ê三十倍，有ê六十倍，有ê一百倍。",
          "Ū-ê ka-la̍uh tī hó ê thó͘-toē, chiū hoat-khí ná toā châng, kiat-si̍t, ū-ê saⁿ-cha̍p puē, ū-ê la̍k-cha̍p puē, ū-ê chi̍t-pah puē."
        ],
        [
          "Koh講，有耳孔thang聽ê，tio̍h聽。",
          "Koh kóng, Ū hī-khang thang thiaⁿ ê, tio̍h thiaⁿ."
        ],
        [
          "耶穌家己tī-teh ê時，tè伊ê人kap十二個學生問伊chiah-ê譬喻。",
          "Iâ-so͘ ka-kī tī-teh ê sî, tè I ê lâng kap cha̍p-jī ê ha̍k-seng mn̄g I chiah ê phì-jū."
        ],
        [
          "伊就kā in講，上帝國ê奧妙有hō͘ lín；但是hiah-ê外面人凡事是用譬喻；",
          "I chiū kā in kóng, Siōng-tè kok ê ò-biāu ū hō͘ lín; nā-sī hiah ê goā-bīn lâng hoān-sū sī ēng phì-jū;"
        ],
        [
          "hō͘ in看，會看，也boē見；聽，會聽也boē明；驚了in oa̍t-lìn-tńg，來得tio̍h赦免。",
          "hō͘ in khoàⁿ, oē khoàⁿ, iā boē kìⁿ; thiaⁿ, oē thiaⁿ iā boē bêng; kiaⁿ-liáu in oa̍t-lìn-tńg, lâi tit-tio̍h sià-bián."
        ],
        [
          "Koh kā in講，Lín boē曉得chit-ê譬喻mah？也thái-thó會知眾譬喻ah？",
          "Koh kā in kóng, Lín boē hiáu-tit chit ê phì-jū mah? iā thái-thó oē chai chèng phì-jū ah?"
        ],
        [
          "掖種ê是報揚道理。",
          "Iā chéng ê sī pò-iông tō-lí."
        ],
        [
          "掖tī路邊，報揚道理ê所在ê，就是人聽道理，撒旦liâm-piⁿ來，將所掖tī in心內ê道理搶去。",
          "Iā tī lō͘-piⁿ, pò-iông tō-lí ê só͘-chāi ê, chiū-sī lâng thiaⁿ tō-lí, Sat-tàn liâm-piⁿ lâi, chiong só͘ iā tī in sim-lāi ê tō-lí chhiúⁿ-khì."
        ],
        [
          "Chiah-ê親像掖tī石格ê地ê，就是in聽tio̍h道理，liâm-piⁿ歡喜承受伊；",
          "Chiah-ê chhin-chhiūⁿ iā tī chio̍h-keh ê toē ê, chiū-sī in thiaⁿ-tio̍h tō-lí, liâm-piⁿ hoaⁿ-hí sêng-siū i;"
        ],
        [
          "但是內面無根，不過是暫時nā-殿；到為tio̍h道理tú-tio̍h有患難khún-tio̍k，liâm-piⁿ tio̍h-tak。",
          "nā-sī lāi-bīn bô kun, put-kò sī chiām-sî nā-tiāⁿ; kàu ūi-tio̍h tō-lí tú-tio̍h ū hoān-lān khún-tio̍k, liâm-piⁿ tio̍h-tak."
        ],
        [
          "掖tī刺á內ê，就是人已經聽tio̍h道理，",
          "Iā tī chhì-á lāi ê, chiū-sī lâng í-keng thiaⁿ-tio̍h tō-lí,"
        ],
        [
          "就有世間ê掛慮，錢財ê迷惑，kap別物ê私慾入來遮蔽hit-ê道理，就無結實。",
          "chiū ū sè-kan ê khoà-lū, chîⁿ-châi ê bê-he̍k, kap pa̍t mi̍h ê su-io̍k ji̍p lâi jia-pè hit ê tō-lí, chiū bô kiat-si̍t."
        ],
        [
          "Chiah-ê掖tī好ê土地ê，就是人聽道理，亦承受伊，亦結實，有ê三十倍，有ê六十倍，有ê一百倍。",
          "Chiah-ê iā tī hó ê thó͘-toē ê, chiū-sī lâng thiaⁿ tō-lí, ia̍h sêng-siū i, ia̍h kiat-si̍t, ū-ê saⁿ-cha̍p puē, ū-ê la̍k-cha̍p puē, ū-ê chi̍t-pah puē."
        ],
        [
          "Koh kā in講，人kia̍h燈來，kiám是beh hē-tī斗下á是床下？kiám m̄是beh hē-tī燈台頂？",
          "Koh kā in kóng, Lâng kia̍h teng lâi, kiám sī beh hē tī táu ē á-sī chhn̂g ē? kiám m̄ sī beh hē tī teng-tâi téng?"
        ],
        [
          "因為有隱密ê，無m̄是beh顯出；收khǹg ê，無m̄是beh露現。",
          "In-ūi ū ún-ba̍t ê, bô m̄ sī beh hián-chhut; siu-khǹg ê, bô m̄ sī beh lō͘-hiān."
        ],
        [
          "若有耳孔thang聽ê，tio̍h聽。",
          "Nā ū hī-khang thang thiaⁿ ê, tio̍h thiaⁿ."
        ],
        [
          "Koh kā in講，Tio̍h謹慎所聽ê；lín用甚麼量來量，也beh用這量hō͘ lín；koh beh加添hō͘ lín。",
          "Koh kā in kóng, Tio̍h kín-sīn só͘ thiaⁿ ê; lín ēng sím-mi̍h niû lâi niû, iā beh ēng che niû hō͘ lín; koh beh ke-thiⁿ hō͘ lín."
        ],
        [
          "因為見若有ê，beh hō͘伊；無ê，連伊所有ê，也beh kā伊搶去。",
          "In-ūi kìⁿ-nā ū ê, beh hō͘ i; bô ê, liân i só͘ ū ê, iā beh kā i chhiúⁿ-khì."
        ],
        [
          "Koh講，上帝ê國親像人掖種tī地裡；",
          "Koh kóng, Siōng-tè ê kok chhin-chhiūⁿ lâng iā chéng tī toē-ni̍h;"
        ],
        [
          "暝時睏，日時起來，hit-ê種子發，koh漸漸大，伊m̄知hit-ê所以然。",
          "mî-sî khùn, ji̍t-sî khí-lâi, hit ê chéng-chí hoat, koh chiām-chiām toā, i m̄ chai hit ê só͘-í-jiân."
        ],
        [
          "地自然生物；起頭是秧，後來有穗，koh後來穗就結成五穀。",
          "Toē chū-jiân siⁿ mi̍h; khí-thâu sī ng, āu-lâi ū sūi, koh āu-lâi sūi chiū kiat-chiâⁿ gō͘-kak."
        ],
        [
          "五穀已經熟，就用koeh-á；因為收割ê時到lah。",
          "Gō͘-kak í-keng se̍k, chiū ēng koeh-á; in-ūi siu-koah ê sî kàu lah."
        ],
        [
          "Koh講，上帝ê國咱beh怎樣來比並伊？á是用甚麼譬喻表明伊ah？",
          "Koh kóng, Siōng-tè ê kok lán beh cháiⁿ-iūⁿ lâi pí-phēng i? á-sī ēng sím-mi̍h phì-jū piáu-bêng i ah?"
        ],
        [
          "是親像一粒芥菜子掖落地，雖然比地上百項ê種子khah細粒，",
          "Sī chhin-chhiūⁿ chi̍t lia̍p koà-chhài chí iā lo̍h toē, sui-jiân pí toē-chiūⁿ pah-hāng ê chéng-chí khah soè lia̍p,"
        ],
        [
          "但是已經掖落去，就發生漸漸khah大tī lóng總ê菜蔬；koh發出大ê枝致到空中ê鳥oē歇伊ê蔭下。",
          "nā-sī í-keng iā lo̍h-khì, chiū hoat-siⁿ chiām-chiām khah toā tī lóng-chóng ê chhài-soe; koh hoat-chhut toā ê ki tì-kàu khong-tiong ê chiáu oē hioh i ê ìm-ē."
        ],
        [
          "伊用choē-choē親像chit號ê譬喻傳道理hō͘ in，照in所會聽ê。",
          "I ēng choē-choē chhin-chhiūⁿ chit hō ê phì-jū thoân tō-lí hō͘ in, chiàu in só͘ oē thiaⁿ ê."
        ],
        [
          "若無用譬喻就無kā in講；到單單學生kap伊tī-teh ê時，就lóng總kā in解明。",
          "Nā bô ēng phì-jū chiū bô kā in kóng; kàu toaⁿ-toaⁿ ha̍k-seng kap I tī-teh ê sî, chiū lóng-chóng kā in koé-bêng."
        ],
        [
          "Hit日已經暗伊kā學生講，咱過來去hit-pêng岸。",
          "Hit ji̍t í-keng àm I kā ha̍k-seng kóng, Lán kè-lâi khì hit pêng hoāⁿ."
        ],
        [
          "In離開眾人，chhoā耶穌就án-ni落船，kap in saⁿ-kap去；iáu有別隻船kap伊去。",
          "In lī-khui chèng lâng, chhoā Iâ-so͘ chiū án-ni lo̍h chûn, kap in saⁿ-kap khì; iáu ū pa̍t chiah chûn kap I khì."
        ],
        [
          "報頭風大起，湧潑入船，致到船teh-beh滿。",
          "Pò-thâu hong toā khí, éng phoah ji̍p chûn, tì-kàu chûn teh-beh moá."
        ],
        [
          "但是伊tī船尾倒tī枕頭teh睏；學生叫伊醒，kā伊講，先生，阮beh無命，你無要緊mah？",
          "Nā-sī I tī chûn-bé tó tī chím-thâu teh khùn; ha̍k-seng kiò I chhíⁿ, kā I kóng, Sian-siⁿ, goán beh bô miā, lí bô iàu-kín mah?"
        ],
        [
          "伊就醒，責備風，kā海講，Tio̍h靜靜。風就soah，也大平定。",
          "I chiū chhíⁿ, chek-pī hong, kā hái kóng, Tio̍h chēng-chēngHong chiū soah, iā toā pîⁿ-tiāⁿ."
        ],
        [
          "伊就kā in講，Lín啥事hiah驚？lín iáu-bē有信mah？",
          "I chiū kā in kóng, Lín siáⁿ-sū hiah kiaⁿ? lín iáu-bē ū sìn mah?"
        ],
        [
          "In就大驚，saⁿ-kap講，chit-ê是甚麼人，連風kap海lóng順伊？",
          "In chiū toā kiaⁿ, saⁿ-kap kóng, Chit-ê sī sím-mi̍h lâng, liân hong kap hái lóng sūn I?"
        ]
      ],
      "篇名": "馬可福音第四章"
    }
  ]
}
