{
  "出版年": "0",
  "文類": "巴克禮譯本",
  "資料": [
    {
      "段": [
        [
          "Hiah-ê合tī端正ê教示ê，你tio̍h講伊，",
          "Hiah ê ha̍p tī toan-chiàⁿ ê kà-sī ê, lí tio̍h kóng i,"
        ],
        [
          "就是老人m̄-thang ài食酒，tio̍h端莊、守己，koh tī信，tī仁愛，tī吞忍，無m̄純全。",
          "chiū-sī lāu lâng m̄ thang ài chia̍h chiú, tio̍h toan-chong, siú-kí, koh tī sìn, tī jîn-ài, tī thun-lún, bô m̄ sûn-choân."
        ],
        [
          "老婦人人也tio̍h án-ni，行動舉止tio̍h合tī敬虔，莫得譭謗，也莫得做酒ê奴才，tio̍h用好教示人；",
          "Lāu hū-jîn-lâng iā tio̍h án-ni, hêng-tōng kú-chí tio̍h ha̍p tī kèng-khiân, bo̍h-tit húi-pòng, iā bo̍h-tit choè chiú ê lô͘-châi, tio̍h ēng hó kà-sī lâng;"
        ],
        [
          "chiah thang教督少年ê婦人人疼in ê丈夫，疼in ê kiáⁿ兒，",
          "chiah thang kàu-tok siàu-liân ê hū-jîn-lâng thiàⁿ in ê tiōng-hu, thiàⁿ in ê kiáⁿ-jî,"
        ],
        [
          "守己，貞潔、料理家事、善良，順服家己ê丈夫，免得上帝ê道理受tio̍h謗瀆。",
          "siú-kí, cheng-kiat, liāu-lí ke sū, siān-liông, sūn-ho̍k ka-kī ê tiōng-hu, bián-tit Siōng-tè ê tō-lí siū-tio̍h pòng-to̍k."
        ],
        [
          "少年ê ta-po͘人，你也tio̍h án-ni勸in守己。",
          "Siàu-liân ê ta-po͘-lâng, lí iā tio̍h án-ni khǹg in siú-kí."
        ],
        [
          "你凡事tio̍h家己做好所行ê模樣；",
          "Lí hoān sū tio̍h ka-kī choè hó só͘ kiâⁿ ê bô͘-iūⁿ;"
        ],
        [
          "tī教示tio̍h端莊無邪，言語端正，無thang嫌，hō͘對敵家己見笑，無teh thang講咱ê pháiⁿ。",
          "tī kà-sī tio̍h toan-chong bô siâ, giân-gú toan-chiàⁿ, bô thang hiâm, hō͘ tùi-te̍k ka-kī kiàn-siàu, bô teh thang kóng lán ê pháiⁿ."
        ],
        [
          "勸奴僕tio̍h順服in ê主人，凡事hō͘ in歡喜，無抵觸，",
          "Khǹg lô͘-po̍k tio̍h sūn-ho̍k in ê chú-lâng, hoān sū hō͘ in hoaⁿ-hí, bô tú-tak,"
        ],
        [
          "無偷the̍h，ta̍k項tio̍h顯明忠信，hō͘ in凡事榮光咱ê救主上帝ê教。",
          "bô thau-the̍h, ta̍k hāng tio̍h hián-bêng tiong-sìn, hō͘ in hoān sū êng-kng lán ê Kiù-chú Siōng-tè ê kàu."
        ],
        [
          "因為上帝救眾人ê恩已經顯明，",
          "In-ūi Siōng-tè kiù chèng lâng ê un í-keng hián-bêng,"
        ],
        [
          "警戒咱tio̍h棄sak不虔kap chit世間ê私慾，用守己、公義、敬虔來過日tī chit世代；",
          "kéng-kài lán tio̍h khì-sak put-khiân kap chit sè-kan ê su-io̍k, ēng siú-kí, kong-gī, kèng-khiân lâi kè-ji̍t tī chit sè-tāi;"
        ],
        [
          "欣慕hit-ê大福氣ê ǹg望，kap咱至大ê上帝kap救主耶穌基督榮光ê顯現。",
          "him-bō͘ hit ê toā hok-khì ê ǹg-bāng, kap lán chì toā ê Siōng-tè kap Kiù-chú Iâ-so͘ Ki-tok êng-kng ê hián-hiān."
        ],
        [
          "伊為tio̍h咱獻家己，beh贖咱脫離一切ê不法；koh為tio̍h本身洗清咱做伊家己ê百姓，就是熱心tī chiah-ê好所行ê。",
          "I ūi-tio̍h lán hiàn ka-kī, beh sio̍k lán thoat-lī it-chhè ê put-hoat; koh ūi-tio̍h pún-sin soé-chheng lán choè I ka-kī ê peh-sìⁿ, chiū-sī jia̍t-sim tī chiah ê hó só͘ kiâⁿ ê."
        ],
        [
          "Chiah-ê事你tio̍h講，tio̍h苦勸，用lóng總ê權來責備人。M̄-thang hō͘人藐視你。",
          "Chiah ê sū lí tio̍h kóng, tio̍h khó͘-khǹg, ēng lóng-chóng ê koân lâi chek-pī lâng. M̄ thang hō͘ lâng biáu-sī lí."
        ]
      ],
      "篇名": "提多書第二章"
    }
  ]
}
