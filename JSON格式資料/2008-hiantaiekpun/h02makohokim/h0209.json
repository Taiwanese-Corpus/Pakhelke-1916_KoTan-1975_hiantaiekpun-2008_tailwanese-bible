{
  "出版年": "0",
  "文類": "現代譯本",
  "資料": [
    {
      "段": [
        [
          "耶穌koh kā in講：「我實在kā lín講，khiā tī chia ê人，有ê iáu未死以前能看見上帝國已經充滿大能力來臨。」",
          "Iâ-so͘ koh kā in kóng,“Goá si̍t-chāi kā lín kóng, khiā tī chia ê lâng, ū-ê iáu-bē sí í-chêng oē khoàⁿ-kìⁿ Siōng-tè-kok í-keng chhiong-moá toā lêng-le̍k lâi-lîm.”"
        ],
        [
          "六日後，耶穌chhoā彼得、雅各，kap約翰，kan-ta in家己爬上一座高山。Tī in ê面前，耶穌ê形象改變。",
          "La̍k ji̍t āu, Iâ-so͘ chhoā Pí-tek, Ngá-kok, kap Iok-hān, kan-ta in ka-kī peh-chiūⁿ chi̍t chō koân soaⁿ. Tī in ê bīn-chêng, Iâ-so͘ ê hêng-siōng kái-piàn."
        ],
        [
          "伊ê衫變到光映映，非常白，地上ê漂布師傅mā boē-tàng漂到hiah-ni̍h白。",
          "I ê saⁿ piàn-kàu kng iàⁿ-iàⁿ, hui-siông pe̍h, toē-chiūⁿ ê phiò-pò͘ sai-hū mā boē-tàng phiò-kàu hiah-ni̍h pe̍h."
        ],
        [
          "Hit時以利亞kap摩西作伙出現，kap耶穌講話。",
          "Hit sî Í-lī-a kap Mô͘-se choè-hé chhut-hiān, kap Iâ-so͘ kóng-oē."
        ],
        [
          "彼得對耶穌講：「拉比，咱tī chia真好，阮來搭三間寮á，一間hō͘你，一間hō͘摩西，一間hō͘以利亞。」",
          "Pí-tek tùi Iâ-so͘ kóng,“Lia̍p-pí, lán tī chia chin hó, goán lâi tah saⁿ keng liâu-á, chi̍t keng hō͘ lí, chi̍t keng hō͘ Mô͘-se, chi̍t keng hō͘ Í-lī-a.”"
        ],
        [
          "彼得m̄知tio̍h講甚麼，因為in非常驚惶。",
          "Pí-tek m̄-chai tio̍h kóng sím-mi̍h, in-ūi in hui-siông kiaⁿ-hiâⁿ."
        ],
        [
          "Hit時，有一片雲kā in罩teh，koh有聲tùi雲出來，講：「Chit-ê是我所疼ê Kiáⁿ，lín tio̍h聽趁伊。」",
          "Hit sî, ū chi̍t phìⁿ hûn kā in tà-teh, koh ū siaⁿ tùi hûn chhut-lâi, kóng,“Chit-ê sī goá só͘ thiàⁿ ê Kiáⁿ, lín tio̍h thiaⁿ-thàn I.”"
        ],
        [
          "In趕緊四周圍看一lìn，只有看tio̍h耶穌，無別人kap in tī hia。",
          "In koáⁿ-kín sì-chiu-ûi khoàⁿ chi̍t lìn, chí-ū khoàⁿ-tio̍h Iâ-so͘, bô pa̍t-lâng kap in tī hia."
        ],
        [
          "In落山ê時，耶穌命令in，講人子tùi死人中koh活以前，m̄-thang將所看見ê事kā人講。",
          "In lo̍h-soaⁿ ê sî, Iâ-so͘ bēng-lēng in, kóng Jîn-chú tùi sí-lâng tiong koh-oa̍h í-chêng, m̄-thang chiong só͘ khoàⁿ-kìⁿ ê sū kā lâng kóng."
        ],
        [
          "In將耶穌ê話khǹg tī心內，私下teh議論tùi死人中koh活chit句話是甚麼意思。",
          "In chiong Iâ-so͘ ê oē khǹg tī sim-lāi, su-hā teh gī-lūn tùi sí-lâng tiong koh-oa̍h chit kù oē sī sím-mi̍h ì-sù."
        ],
        [
          "In問耶穌，「是án-choáⁿ經學教師講以利亞一定tio̍h先來？」",
          "In mn̄g Iâ-so͘,“Sī án-choáⁿ keng-ha̍k-kàu-su kóng Í-lī-a it-tēng tio̍h seng lâi?”"
        ],
        [
          "耶穌應講：「以利亞一定tio̍h先來回復一切。Án-ni，聖經ná會記載講人子一定tio̍h受真choē苦難 koh hō͘人藐視？",
          "Iâ-so͘ ìn kóng,“Í-lī-a it-tēng tio̍h seng lâi hoê-ho̍k it-chhè. Án-ni, Sèng-keng ná-oē kì-chài kóng Jîn-chú it-tēng tio̍h siū chin choē khó͘-lān koh hō͘ lâng biáu-sī?"
        ],
        [
          "我kā lín講，tú-tú照聖經所記載，以利亞已經來lah，人照in ê意思對待伊。」",
          "Goá kā lín kóng, tú-tú chiàu Sèng-keng só͘ kì-chài, Í-lī-a í-keng lâi lah, lâng chiàu in ê ì-sù tùi-thāi i.”"
        ],
        [
          "In來到其他ê門徒hia，看tio̍h一大群人kā in圍teh，有kúi-nā個經學教師kap in teh辯論。",
          "In lâi-kàu kî-tha ê bûn-tô͘ hia, khoàⁿ-tio̍h chi̍t toā-kûn lâng kā in ûi-teh, ū kúi-nā ê keng-ha̍k-kàu-su kap in teh piān-lūn."
        ],
        [
          "群眾一下看tio̍h耶穌，真tio̍h驚，隨時走oá去kā伊請安。",
          "Kûn-chiòng chi̍t-ē khoàⁿ-tio̍h Iâ-so͘, chin tio̍h-kiaⁿ, sûi-sî cháu oá-khì kā I chhéng-an."
        ],
        [
          "耶穌問門徒講：「Lín kap in teh辯論甚麼？」",
          "Iâ-so͘ mn̄g bûn-tô͘ kóng,“Lín kap in teh piān-lūn sím-mi̍h?”"
        ],
        [
          "群眾ê中間有一個應伊講：「老師，我chhoā我ê kiáⁿ來chhē你，伊hō͘鬼附身boē講話。",
          "Kûn-chiòng ê tiong-kan ū chi̍t ê ìn I kóng,“Lāu-su, goá chhoā goá ê kiáⁿ lâi chhē lí, i hō͘ kúi hū-sin boē kóng-oē."
        ],
        [
          "無論tī tó位，鬼一下附身就kā伊siak倒，伊就phū白pho-noā，咬嘴齒根，kui身軀硬khok-khok；我請你ê門徒kā鬼趕出去，in無法度。」",
          "Bô-lūn tī tó-ūi, kúi chi̍t-ē hū-sin chiū kā i siak-tó, i chiū phū pe̍h-pho-noā, kā chhùi-khí-kun, kui seng-khu ngī-khok-khok; goá chhiáⁿ lí ê bûn-tô͘ kā kúi koáⁿ chhut-khì, in bô hoat-tō͘.”"
        ],
        [
          "耶穌kā in講：「Ài à，m̄信ê世代！我tio̍h kap lín toà joā久？我tio̍h koh忍耐lín joā久？Kā伊chhoā來chia！」",
          "Iâ-so͘ kā in kóng,“Ài à, m̄-sìn ê sè-tāi! Goá tio̍h kap lín toà joā kú? Goá tio̍h koh jím-nāi lín joā kú? Kā i chhoā lâi chia!”"
        ],
        [
          "In就kā伊chhoā來。Hit-ê鬼一下看tio̍h耶穌，隨時hō͘ hit-ê gín-á 抽chhoah：倒tī土腳kō來kō去，phū白pho-noā。",
          "In chiū kā i chhoā lâi. Hit-ê kúi chi̍t-ē khoàⁿ-tio̍h Iâ-so͘, sûi-sî hō͘ hit-ê gín-á thiu-chhoah, tó tī thô͘-kha kō-lâi kō-khì, phū pe̍h-pho-noā."
        ],
        [
          "耶穌問伊ê老父：「伊致chit-ê病joā久à？」伊應講：「Tùi細漢就án-ni。",
          "Iâ-so͘ mn̄g i ê lāu-pē,“I tì chit-ê pīⁿ joā kú à?” I ìn kóng,“Tùi soè-hàn chiū án-ni."
        ],
        [
          "鬼定定kā伊hiat落火，chhia落水，beh kā伊害死。你若能，求你可憐阮，幫贊阮！」",
          "Kúi tiāⁿ-tiāⁿ kā i hiat-lo̍h hé, chhia-lo̍h chúi, beh kā i hāi-sí. Lí nā oē, kiû lí khó-lîn goán, pang-chān goán!”"
        ],
        [
          "耶穌kā伊講：「你講：『你若能！』有信ê人ta̍k項lóng能。」",
          "Iâ-so͘ kā i kóng,“Lí kóng `Lí nā oē!' Ū sìn ê lâng ta̍k hāng lóng oē.”"
        ],
        [
          "Gín-á ê老父隨時hoah講：「我信！我ê信無夠，求你幫贊！」",
          "Gín-á ê lāu-pē sûi-sî hoah kóng,“Goá sìn! Goá ê sìn bô kàu, kiû lí pang-chān!”"
        ],
        [
          "耶穌看tio̍h群眾走oá來，就嚴嚴責備hit-ê邪神，講：「你chit-ê啞口koh臭耳ê鬼，我命令你tùi chit-ê gín-á出來，m̄准你koh入去！」",
          "Iâ-so͘ khoàⁿ-tio̍h kûn-chiòng cháu oá-lâi, chiū giâm-giâm chek-pī hit-ê siâ-sîn, kóng,“Lí chit-ê é-káu koh chhàu-hī ê kúi, goá bēng-lēng lí tùi chit-ê gín-á chhut-lâi, m̄-chún lí koh ji̍p-khì!”"
        ],
        [
          "鬼大聲hoah：hō͘ hit-ê gín-á大抽chhoah chiah出去。Hit-ê gín-á變做kap死人siâng款，所以大部分ê人講：「伊死去lah。」",
          "Kúi toā-siaⁿ hoah, hō͘ hit-ê gín-á toā thiu-chhoah chiah chhut-khì. Hit-ê gín-á pìⁿ-choè kap sí-lâng siâng-khoán, só͘-í toā pō͘-hūn ê lâng kóng,“I sí-khì lah.”"
        ],
        [
          "總是耶穌牽伊ê手，kā伊扶起來，伊就起來。",
          "Chóng-sī Iâ-so͘ khan i ê chhiú, kā i hû khí-lâi, i chiū khí-lâi."
        ],
        [
          "耶穌入去厝內，伊ê門徒私下問伊：「是án-choáⁿ阮無法度kā鬼趕出去？」",
          "Iâ-so͘ ji̍p-khì chhù-lāi, i ê bûn-tô͘ su-hā mn̄g I,“Sī án-choáⁿ goán bô hoat-tō͘ kā kúi koáⁿ chhut-khì?”"
        ],
        [
          "耶穌應講：「Chit種鬼，只有靠祈禱chiah趕會出去。」",
          "Iâ-so͘ ìn kóng,“Chit chióng kúi, chí-ū khò kî-tó chiah koáⁿ oē chhut-khì.”"
        ],
        [
          "耶穌kap門徒離開hia，經過加利利。耶穌無ài人知伊tī tó位，",
          "Iâ-so͘ kap bûn-tô͘ lī-khui hia, keng-kè Ka-lī-lī. Iâ-so͘ bô ài lâng chai I tī tó-ūi,"
        ],
        [
          "因為伊tú teh教示門徒，對in講：「人子會hō͘人出賣，in會kā伊害死，死了三日後會koh活。」",
          "in-ūi I tú teh kà-sī bûn-tô͘, tùi in kóng,“Jîn-chú oē hō͘ lâng chhut-boē, in oē kā I hāi-sí, sí liáu saⁿ-ji̍t āu oē koh-oa̍h.”"
        ],
        [
          "In boē明白chit句話，koh m̄敢kā伊問。",
          "In boē bêng-pe̍k chit kù oē, koh m̄-káⁿ kā I mn̄g."
        ],
        [
          "In來到迦百農。耶穌tī厝裡ê時問門徒講：「Lín tī路中teh議論甚麼？」",
          "In lâi-kàu Ka-pek-lông. Iâ-so͘ tī chhù-ni̍h ê sî mn̄g bûn-tô͘ kóng,“Lín tī lō͘-tiong teh gī-lūn sím-mi̍h?”"
        ],
        [
          "In lóng恬恬，因為tī路中in互相teh爭論甚麼人上大。",
          "In lóng tiām-tiām, in-ūi tī lō͘-tiong in hō͘-siōng teh cheng-lūn sím-mi̍h lâng siōng-toā."
        ],
        [
          "耶穌坐落去，叫十二使徒來，對in講：「若有人beh做第一，tio̍h做眾人ê 上路尾，做眾人ê差用。」",
          "Iâ-so͘ chē lo̍h-khì, kiò cha̍p-jī sù-tô͘ lâi, tùi in kóng,“Nā ū lâng beh choè tē-it, tio̍h choè chèng-lâng ê siōng lō͘-bé, choè chèng-lâng ê chhe-ēng.”"
        ],
        [
          "伊就牽一個細漢gín-á來，hō͘伊khiā tī in中間，kā伊抱起來，對in講：",
          "I chiū khan chi̍t ê soè-hàn gín-á lâi, hō͘ i khiā tī in tiong-kan, kā i phō khí-lâi, tùi in kóng,"
        ],
        [
          "「無論甚麼人若為tio̍h我ê名接納一個chit款gín-á，就是接納我。接納我ê，m̄是接納我，是接納差我來hit位。」",
          "“Bô-lūn sím-mi̍h lâng nā ūi-tio̍h goá ê miâ chiap-la̍p chi̍t ê chit khoán gín-á, chiū-sī chiap-la̍p goá. Chiap-la̍p goá ê, m̄-sī chiap-la̍p goá, sī chiap-la̍p chhe goá lâi Hit-ūi.”"
        ],
        [
          "約翰對耶穌講：「老師，阮有看tio̍h一個人奉你ê名teh趕鬼，阮kā伊阻擋，因為伊無teh tè咱。」",
          "Iok-hān tùi Iâ-so͘ kóng,“Lāu-su, goán ū khoàⁿ-tio̍h chi̍t ê lâng hōng lí ê miâ teh koáⁿ-kúi, goán kā i chó͘-tòng, in-ūi i bô teh tè lán.”"
        ],
        [
          "耶穌講：「M̄-thang kā伊阻擋，因為無人會奉我ê名行神跡，隨時koh講我ê pháiⁿ話。",
          "Iâ-so͘ kóng,“M̄-thang kā i chó͘-tòng, in-ūi bô-lâng oē hōng goá ê miâ kiâⁿ sîn-jiah, sûi-sî koh kóng goá ê pháiⁿ-oē."
        ],
        [
          "無反對咱ê就是為咱。",
          "Bô hoán-tùi lán ê chiū-sī ūi lán."
        ],
        [
          "我實在kā lín講，無論甚麼人，因為lín屬基督，用一杯水hō͘ lín lim，伊一定會得tio̍h報賞。」",
          "Goá si̍t-chāi kā lín kóng, bô-lūn sím-mi̍h lâng, in-ūi lín sio̍k Ki-tok, ēng chi̍t poe chúi hō͘ lín lim, i it-tēng oē tit-tio̍h pò-siúⁿ.”"
        ],
        [
          "耶穌講：「無論甚麼人hō͘信我ê人中間微細ê一個犯罪，伊khah好hō͘人用大石磨吊tī頷頸，hiat落海。",
          "Iâ-so͘ kóng,“Bô-lūn sím-mi̍h lâng hō͘ sìn goá ê lâng tiong-kan bî-soè-ê chi̍t-ê hoān-choē, i khah-hó hō͘ lâng ēng toā chio̍h-bō tiàu tī ām-kún, hiat-lo̍h hái."
        ],
        [
          "「你ê手若引起你犯罪，tio̍h斬hiat-ka̍k，寧可減一支手入永遠活，比雙手好好落地獄hō͘ boē hoa ê火燒khah好。",
          "“Lí ê chhiú nā ín-khí lí hoān-choē, tio̍h chām hiat-ka̍k, lêng-khó kiám chi̍t ki chhiú ji̍p éng-oán-oa̍h, pí siang-chhiú hó-hó lo̍h toē-ge̍k hō͘ boē hoa ê hé sio khah-hó."
        ],
        [
          "你ê腳若引起你犯罪，tio̍h斬hiat-ka̍k，寧可減一支腳入永遠活，比雙腳好好hō͘人hiat落地獄khah好。",
          "Lí ê kha nā ín-khí lí hoān-choē, tio̍h chām hiat-ka̍k, lêng-khó kiám chi̍t ki kha ji̍p éng-oán-oa̍h, pí siang-kha hó-hó hō͘ lâng hiat-lo̍h toē-ge̍k khah-hó."
        ],
        [
          "你ê目睭若引起你犯罪，tio̍h挖hiat-ka̍k，寧可減一蕊目睭入上帝國，比兩蕊目睭好好，hō͘人hiat落地獄khah好。",
          "Lí ê ba̍k-chiu nā ín-khí lí hoān-choē, tio̍h ó͘ hiat-ka̍k, lêng-khó kiám chi̍t lúi ba̍k-chiu ji̍p Siōng-tè-kok, pí nn̄g-lúi ba̍k-chiu hó-hó, hō͘ lâng hiat-lo̍h toē-ge̍k khah-hó."
        ],
        [
          "Tī地獄，蟲boē死，火boē hoa。",
          "Tī toē-ge̍k, thâng boē sí, hé boē hoa."
        ],
        [
          "「因為ta̍k ê人lóng tio̍h用火煉，親像用鹽sīⁿ。",
          "“In-ūi ta̍k ê lâng lóng tio̍h ēng hé liān, chhin-chhiūⁿ ēng iâm sīⁿ."
        ],
        [
          "鹽真有路用；m̄-kú鹽若失去鹹味，beh án-choáⁿ hō͘伊koh鹹？Lín家己tio̍h有鹽ê作用，互相和好。」",
          "Iâm chin ū lō͘-ēng; m̄-kú iâm nā sit-khì kiâm-bī, beh án-choáⁿ hō͘ i koh kiâm? Lín ka-kī tio̍h ū iâm ê chok-iōng, hō͘-siōng hô-hó.”"
        ]
      ],
      "篇名": "馬可福音第九章"
    }
  ]
}
