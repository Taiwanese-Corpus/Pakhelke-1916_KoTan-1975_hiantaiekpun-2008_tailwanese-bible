{
  "出版年": "0",
  "文類": "現代譯本",
  "資料": [
    {
      "段": [
        [
          "安息日過了，禮拜日天beh光ê時，抹大拉ê馬利亞kap別ê馬利亞去探墓。",
          "An-hioh-ji̍t kè liáu, Lé-pài-ji̍t thiⁿ beh kng ê sî, Boa̍t-tāi-lia̍p ê Má-lī-a kap pa̍t ê Má-lī-a khì thàm-bōng."
        ],
        [
          "忽然，有大地動，因為主ê一個天使tùi天降臨，將hit塊石頭kō開，坐tī hit頂面。",
          "Hut-jiân, ū toā toē-tāng, in-ūi Chú ê chi̍t ê thiⁿ-sài tùi thiⁿ kàng-lîm, chiong hit tè chio̍h-thâu kō-khui, chē tī hit téng-bīn."
        ],
        [
          "祂ê面貌親像sih-nà，祂ê衫親像雪hiah-ni̍h白。",
          "I ê bīn-māu chhin-chhiūⁿ sih-nà, i ê saⁿ chhin-chhiūⁿ seh hiah-ni̍h pe̍h."
        ],
        [
          "Hiah-ê顧守ê衛兵驚kah phi̍h-phi̍h-chhoah，soah變做親像死人。",
          "Hiah-ê kò͘-siú ê oē-peng kiaⁿ-kah phi̍h-phi̍h-chhoah, soah pìⁿ-choè chhin-chhiūⁿ sí-lâng."
        ],
        [
          "Hit-ê天使kā hiah-ê婦人人講：「M̄免驚；我知lín teh chhē hō͘人釘十字架ê耶穌。",
          "Hit-ê thiⁿ-sài kā hiah-ê hū-jîn-lâng kóng, \"M̄-bián kiaⁿ; goá chai lín teh chhē hō͘ lâng tèng si̍p-jī-kè ê Iâ-so͘."
        ],
        [
          "祂無tī chia，照祂所講，祂已經koh活。來，來看伊倒ê所在。",
          "I bô tī chia, chiàu I só͘ kóng, I í-keng koh-oa̍h. Lâi, lâi khoàⁿ I tó ê só͘-chāi."
        ],
        [
          "Lín趕緊去kā祂ê門徒講，伊已經tùi死人中koh活lah。祂比lín先去加利利；tī hia lín能見tio̍h伊。Tio̍h會記得我已經有kā lín講lah。」",
          "Lín koáⁿ-kín khì kā I ê bûn-tô͘ kóng, I í-keng tùi sí-lâng tiong koh-oa̍h lah. I pí lín seng khì Ka-lī-lī; tī hia lín oē kìⁿ-tio̍h I. Tio̍h oē kì-tit goá í-keng ū kā lín kóng lah.\""
        ],
        [
          "In就趕緊離開墓，也驚也大歡喜，走去kā耶穌ê門徒講。",
          "In chiū koáⁿ-kín lī-khui bōng, iā kiaⁿ iā toā hoaⁿ-hí, cháu-khì kā Iâ-so͘ ê bûn-tô͘ kóng."
        ],
        [
          "忽然，耶穌出現，對in講：「大家平安！」In行進前攬祂ê腳，kā祂拜。",
          "Hut-jiân, Iâ-so͘ chhut-hiān, tùi in kóng, \"Tāi-ke pêng-an!\" In kiâⁿ chìn-chêng lám I ê kha, kā I pài."
        ],
        [
          "耶穌kā in講：「M̄免驚！去kā我ê兄弟講，叫in去加利利，tī hia in能見tio̍h我。」",
          "Iâ-so͘ kā in kóng, \"M̄-bián kiaⁿ! Khì kā goá ê hiaⁿ-tī kóng, kiò in khì Ka-lī-lī, tī hia in oē kìⁿ-tio̍h goá.\""
        ],
        [
          "Hiah-ê婦人人離開ê時，有一koá顧守墓ê衛兵入去城內，將所發生ê tāi-chì lóng kā祭司長報告。",
          "Hiah-ê hū-jîn-lâng lī-khui ê sî, ū chi̍t-koá kò͘-siú bōng ê oē-peng ji̍p-khì siâⁿ-lāi, chiong só͘ hoat-seng ê tāi-chì lóng kā chè-si-tiúⁿ pò-kò."
        ],
        [
          "祭司長kap長老聚集作伙參詳了後，the̍h真choē銀á hō͘ hiah-ê兵，",
          "Chè-si-tiúⁿ kap tiúⁿ-ló chū-chi̍p choè-hé chham-siông liáu-āu, the̍h chin choē gûn-á hō͘ hiah-ê peng,"
        ],
        [
          "講：「Lín tio̍h án-ni講：『祂ê門徒暗時來，tī阮teh睏ê時將祂ê身屍偷the̍h去。」",
          "kóng, \"Lín tio̍h án-ni kóng, `I ê bûn-tô͘ àm-sî lâi, tī goán teh khùn ê sî chiong I ê sin-si thau the̍h-khì.'"
        ],
        [
          "萬一總督聽tio̍h chit-ê tāi-chì，阮會去kā伊an-tah，包lín無tāi-chì。」",
          "Bān-it chóng-tok thiaⁿ-tio̍h chit-ê tāi-chì, goán oē khì kā i an-tah, pau lín bô tāi-chì.\""
        ],
        [
          "衛兵就the̍h hiah-ê銀á照in所吩咐ê去做。Chit-ê tāi-chì到今á日iáu tī猶太人ê中間teh流傳。",
          "Oē-peng chiū the̍h hiah-ê gûn-á chiàu in só͘ hoan-hù ê khì choè. Chit-ê tāi-chì kàu kin-á-ji̍t iáu tī Iû-thài-lâng ê tiong-kan teh liû-thoân."
        ],
        [
          "十一個門徒去加利利，到耶穌指定in去hit座山頂。",
          "Cha̍p-it ê bûn-tô͘ khì Ka-lī-lī, kàu Iâ-so͘ chí-tēng in khì hit chō soaⁿ-téng."
        ],
        [
          "In見tio̍h耶穌就kā祂拜，不過有人iáu teh僥疑。",
          "In kìⁿ-tio̍h Iâ-so͘ chiū kā I pài, put-kò ū lâng iáu teh giâu-gî."
        ],
        [
          "耶穌行oá去kā in講：「上帝已經將天頂地下一切ê權柄lóng hō͘我。",
          "Iâ-so͘ kiâⁿ oá-khì kā in kóng, \"Siōng-tè í-keng chiong thiⁿ-téng toē-ē it-chhè ê koân-pèng lóng hō͘ goá."
        ],
        [
          "所以，lín tio̍h去招萬民來做門徒，kā in洗禮，hō͘ in歸tī父、Kiáⁿ、聖神ê名，",
          "Só͘-í, lín tio̍h khì chio bān-bîn lâi choè bûn-tô͘, kā in soé-lé, hō͘ in kui tī Pē, Kiáⁿ, Sèng Sîn ê miâ,"
        ],
        [
          "教示in遵守我所hō͘ lín一切ê命令。Tio̍h會記得，我ta̍k日kap lín同在，直到今世ê結束。」",
          "kà-sī in chun-siú goá só͘ hō͘ lín it-chhè ê bēng-lēng. Tio̍h oē kì-tit, goá ta̍k ji̍t kap lín tông-chāi, ti̍t-kàu kim-sè ê kiat-sok.\""
        ]
      ],
      "篇名": "馬太福音第二十八章"
    }
  ]
}
