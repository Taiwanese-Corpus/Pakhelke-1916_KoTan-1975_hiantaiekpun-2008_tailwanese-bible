{
  "出版年": "0",
  "文類": "現代譯本",
  "資料": [
    {
      "段": [
        [
          "有法利賽派kap撒都該派ê人來試探耶穌，要求伊hō͘ in看tùi天來ê神跡。",
          "Ū Hoat-lī-sài-phài kap Sat-to͘-kai-phài ê lâng lâi chhì-thàm Iâ-so͘, iau-kiû I hō͘ in khoàⁿ tùi thiⁿ lâi ê sîn-jiah."
        ],
        [
          "耶穌應講：「黃昏ê時，lín講「明á載會好天，因為天色紅。」",
          "Iâ-so͘ ìn kóng, \"Hông-hun ê sî, lín kóng `Bîn-á-chài oē hó-thiⁿ, in-ūi thiⁿ-sek âng.'"
        ],
        [
          "早起時lín講：「今á日有風雨，因為天色暗koh紅。」 Lín to看會出天ê景象，ná看boē出chit-ê時代ê兆頭。",
          "Chá-khí-sî lín kóng `Kin-á-ji̍t ū hong-hō͘, in-ūi thiⁿ-sek àm koh âng.' Lín to khoàⁿ oē chhut thiⁿ ê kéng-siōng, ná khoàⁿ boē chhut chit-ê sî-tāi ê tiāu-thâu."
        ],
        [
          "邪惡姦淫ê世代求神跡，m̄-kú約拿ê神跡以外boē-koh有神跡hō͘ chit世代ê人。」講了，耶穌就離開in，去別位。",
          "Siâ-ok kan-îm ê sè-tāi kiû sîn-jiah, m̄-kú Iok-ná ê sîn-jiah í-goā boē-koh ū sîn-jiah hō͘ chit sè-tāi ê lâng.\" Kóng liáu, Iâ-so͘ chiū lī-khui in, khì pa̍t-ūi."
        ],
        [
          "門徒到湖ê hit pêng岸chiah知in boē記得帶餅。",
          "Bûn-tô͘ kàu ô͘ ê hit pêng hoāⁿ chiah chai in boē kì-tit toà piáⁿ."
        ],
        [
          "耶穌kā in講：「Tio̍h注意，tio̍h持防法利賽派kap撒都該派ê酵。」",
          "Iâ-so͘ kā in kóng, \"Tio̍h chù-ì, tio̍h tî-hông Hoat-lī-sài-phài kap Sat-to͘-kai-phài ê kàⁿ.\""
        ],
        [
          "In互相議論講：「是因為咱無帶餅是無？」",
          "In hō͘-siōng gī-lūn kóng, \"Sī in-ūi lán bô toà piáⁿ sī-bô?\""
        ],
        [
          "耶穌知影就講：「小信ê人，lín是án-choáⁿ teh議論無帶餅ê tāi-chì？",
          "Iâ-so͘ chai-iáⁿ chiū kóng, \"Sió sìn ê lâng, lín sī án-choáⁿ teh gī-lūn bô toà piáⁿ ê tāi-chì?"
        ],
        [
          "Lín kiám iáu未明白，kiám boē記得我用五個餅hō͘五千人食，食chhun-ê lín有拾幾籃？",
          "Lín kiám iáu-bē bêng-pe̍k, kiám boē kì-tit goá ēng gō͘ ê piáⁿ hō͘ gō͘-chheng lâng chia̍h, chia̍h chhun-ê lín ū khioh kúi nâ?"
        ],
        [
          "Lín kiám boē記得我用七個餅hō͘四千人食，食chhun-ê lín有拾幾籠？",
          "Lín kiám boē kì-tit goá ēng chhit ê piáⁿ hō͘ sì-chheng lâng chia̍h, chia̍h chhun-ê lín ū khioh kúi láng?"
        ],
        [
          "是án-choáⁿ lín無明白我kā lín講ê m̄是關係餅ê tāi-chì？Tio̍h持防法利賽派kap撒都該派ê酵！」",
          "Sī án-choáⁿ lín bô bêng-pe̍k goá kā lín kóng ê m̄-sī koan-hē piáⁿ ê tāi-chì? Tio̍h tî-hông Hoat-lī-sài-phài kap Sat-to͘-kai-phài ê kàⁿ!\""
        ],
        [
          "Chit時門徒chiah明白耶穌m̄是講tio̍h持防餅ê酵，是tio̍h持防法利賽派kap撒都該派ê教示。",
          "Chit sî bûn-tô͘ chiah bêng-pe̍k Iâ-so͘ m̄-sī kóng tio̍h tî-hông piáⁿ ê kàⁿ, sī tio̍h tî-hông Hoat-lī-sài-phài kap Sat-to͘-kai-phài ê kà-sī."
        ],
        [
          "耶穌來到Khái-sat-lī-a腓立比境內ê時，問伊ê門徒講：「人講人子是甚麼人？」",
          "Iâ-so͘ lâi-kàu Khái-sat-lī-a Hui-li̍p-pí kéng-lāi ê sî, mn̄g I ê bûn-tô͘ kóng, \"Lâng kóng Jîn-chú sī sím-mi̍h lâng?\""
        ],
        [
          "In應講：「有人講是施洗者約翰；有人講是以利亞；mā有人講是耶利米á是先知中ê一位。」",
          "In ìn kóng, \"Ū lâng kóng sī Si-soé-chiá Iok-hān; ū lâng kóng sī Í-lī-a; mā ū lâng kóng sī Iâ-lī-bí á-sī sian-ti tiong ê chi̍t ūi.\""
        ],
        [
          "耶穌問in講：「Lín leh，lín講我是甚麼人？」",
          "Iâ-so͘ mn̄g in kóng, \"Lín leh, lín kóng goá sī sím-mi̍h lâng?\""
        ],
        [
          "西門彼得應講：「你是基督，永活上帝ê Kiáⁿ。」",
          "Se-bûn Pí-tek ìn kóng, \"Lí sī Ki-tok, éng-oa̍h Siōng-tè ê Kiáⁿ.\""
        ],
        [
          "耶穌應伊講：「西門Pa-iok-ná，你真有福氣，因為kā你啟示ê m̄是人，是我ê天父。",
          "Iâ-so͘ ìn i kóng, \"Se-bûn Pa-iok-ná, lí chin ū hok-khì, in-ūi kā lí khé-sī ê m̄-sī lâng, sī goá ê Thiⁿ-pē."
        ],
        [
          "我koh kā你講，你是彼得，是石磐，我beh tī chit-ê石磐頂起造我ê教會，陰間死亡ê權勢to boē贏過伊。",
          "Goá koh kā lí kóng, lí sī Pí-tek, sī chio̍h-poâⁿ, goá beh tī chit-ê chio̍h-poâⁿ téng khí-chō goá ê kàu-hoē, im-kan sí-bông ê koân-sè to boē iâⁿ-kè i."
        ],
        [
          "我beh將天國ê鎖匙hō͘你；你tī地上禁止ê，tī天頂mā會禁止；你tī地上允准ê，tī天頂mā會允准。」",
          "Goá beh chiong Thian-kok ê só-sî hō͘ lí; lí tī toē-chiūⁿ kìm-chí ê, tī thiⁿ-téng mā oē kìm-chí; lí tī toē-chiūⁿ ún-chún ê, tī thiⁿ-téng mā oē ún-chún.\""
        ],
        [
          "後來，祂命令門徒m̄-thang kā人講祂就是基督。",
          "Āu-lâi, I bēng-lēng bûn-tô͘ m̄-thang kā lâng kóng I chiū-sī Ki-tok."
        ],
        [
          "Tùi hit時耶穌開始對伊ê門徒表示伊一定tio̍h去耶路撒冷，tùi長老、祭司長，kap經學教師受真choē苦難，koh hō͘人害死，第三日上帝能hō͘伊koh活。",
          "Tùi hit sî Iâ-so͘ khai-sí tùi I ê bûn-tô͘ piáu-sī I it-tēng tio̍h khì Iâ-lō͘-sat-léng, tùi tiúⁿ-ló, chè-si-tiúⁿ, kap keng-ha̍k-kàu-su siū chin choē khó͘-lān, koh hō͘ lâng hāi-sí, tē-saⁿ ji̍t Siōng-tè oē hō͘ I koh-oa̍h."
        ],
        [
          "彼得就khiú耶穌去邊a，kā祂責備講：「主ah，絕對m̄-thang！你boē用得有chit款tāi-chì！」",
          "Pí-tek chiū khiú Iâ-so͘ khì piⁿ-a, kā I chek-pī kóng, \"Chú ah, choa̍t-tùi m̄-thang! Lí boē ēng-tit ū chit khoán tāi-chì!\""
        ],
        [
          "耶穌oa̍t-tńg身對彼得講：「撒旦，閃開！你是我ê阻礙；你所想ê m̄是上帝ê事，是人ê事。」",
          "Iâ-so͘ oa̍t-tńg-sin tùi Pí-tek kóng, \"Sat-tàn, siám-khui! Lí sī goá ê chó͘-gāi; lí só͘ siūⁿ ê m̄-sī Siōng-tè ê sū, sī lâng ê sū.\""
        ],
        [
          "後來，耶穌對伊ê門徒講：「Beh tè我ê人，tio̍h完全否定家己，giâ家己ê十字架來tè我。",
          "Āu-lâi, Iâ-so͘ tùi I ê bûn-tô͘ kóng, \"Beh tè goá ê lâng, tio̍h oân-choân hó͘ⁿ-tēng ka-kī, giâ ka-kī ê si̍p-jī-kè lâi tè goá."
        ],
        [
          "因為beh救家己ê性命ê，會喪失性命；為tio̍h我ê緣故喪失家己ê性命ê，會得tio̍h性命。",
          "In-ūi beh kiù ka-kī ê sìⁿ-miā ê, oē sòng-sit sìⁿ-miā; ūi-tio̍h goá ê iân-kò͘ sòng-sit ka-kī ê sìⁿ-miā ê, oē tit-tio̍h sìⁿ-miā."
        ],
        [
          "人若得tio̍h全世界soah喪失家己ê性命有甚麼利益？人oē-tàng用甚麼代價來交換家己ê性命？",
          "Lâng nā tit-tio̍h choân sè-kài soah sòng-sit ka-kī ê sìⁿ-miā ū sím-mi̍h lī-ek? Lâng oē-tàng ēng sím-mi̍h tāi-kè lâi kau-oāⁿ ka-kī ê sìⁿ-miā?"
        ],
        [
          "人子teh-beh tī祂ê父ê榮光中kap祂ê天使來臨，hit時祂會照ta̍k ê人ê所做kā in報應。",
          "Jîn-chú teh-beh tī I ê Pē ê êng-kng tiong kap I ê thiⁿ-sài lâi-lîm, hit sî I oē chiàu ta̍k ê lâng ê só͘-choè kā in pò-èng."
        ],
        [
          "我實在kā lín講，khiā tī chia ê人，有ê iáu未死以前能看見人子做王來臨。」",
          "Goá si̍t-chāi kā lín kóng, khiā tī chia ê lâng, ū-ê iáu-bē sí í-chêng oē khoàⁿ-kìⁿ Jîn-chú choh-ông lâi-lîm.\""
        ]
      ],
      "篇名": "馬太福音第十六章"
    }
  ]
}
